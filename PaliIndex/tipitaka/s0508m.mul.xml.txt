॥ नमो तस्स भगवतो अरहतो सम्मासम्बुद्धस्स॥

खुद्दकनिकाये


थेरगाथापाळि

निदानगाथा

सीहानंव  नदन्तानं, दाठीनं गिरिगब्भरे।

सुणाथ भावितत्तानं, गाथा अत्थूपनायिका [अत्तूपनायिका (सी॰ क॰)]॥

यथानामा यथागोत्ता, यथाधम्मविहारिनो।

यथाधिमुत्ता सप्पञ्‍ञा, विहरिंसु अतन्दिता॥

तत्थ तत्थ विपस्सित्वा, फुसित्वा अच्‍चुतं पदं।

कतन्तं पच्‍चवेक्खन्ता, इममत्थमभासिसुं॥


१. एककनिपातो

१. पठमवग्गो

१. सुभूतित्थेरगाथा

१.

 ‘‘छन्‍ना  मे कुटिका सुखा निवाता, वस्स देव यथासुखं।

चित्तं मे सुसमाहितं विमुत्तं, आतापी विहरामि वस्स देवा’’ति॥

इत्थं सुदं [इत्थं सुमं (क॰ अट्ठ॰)] आयस्मा सुभूतित्थेरो गाथं अभासित्थाति।

२. महाकोट्ठिकत्थेरगाथा

२.

 ‘‘उपसन्तो  उपरतो, मन्तभाणी अनुद्धतो।

धुनाति पापके धम्मे, दुमपत्तंव मालुतो’’ति॥

इत्थं सुदं आयस्मा महाकोट्ठिको [महाकोट्ठितो (सी॰ स्या॰)] थेरो गाथं अभासित्थाति।

३. कङ्खारेवतत्थेरगाथा

३.

 ‘‘पञ्‍ञं  इमं पस्स तथागतानं, अग्गि यथा पज्‍जलितो निसीथे।

आलोकदा चक्खुददा भवन्ति, ये आगतानं विनयन्ति कङ्ख’’न्ति॥

इत्थं सुदं आयस्मा कङ्खारेवतो थेरो गाथं अभासित्थाति।

४. पुण्णत्थेरगाथा

४.

 ‘‘सम्भिरेव समासेथ, पण्डितेहत्थदस्सिभि।

अत्थं महन्तं गम्भीरं, दुद्दसं निपुणं अणुं।

धीरा समधिगच्छन्ति, अप्पमत्ता विचक्खणा’’ति॥

इत्थं सुदं आयस्मा पुण्णो मन्ताणिपुत्तो [मन्तानिपुत्तो (स्या॰ क॰)] थेरो गाथं अभासित्थाति।

५. दब्बत्थेरगाथा

५.

 ‘‘यो  दुद्दमियो दमेन दन्तो, दब्बो सन्तुसितो वितिण्णकङ्खो।

विजितावी अपेतभेरवो हि, दब्बो सो परिनिब्बुतो ठितत्तो’’ति॥

इत्थं सुदं आयस्मा दब्बो थेरो गाथं अभासित्थाति।

६. सीतवनियत्थेरगाथा

६.

 ‘‘यो  सीतवनं उपगा भिक्खु, एको सन्तुसितो समाहितत्तो।

विजितावी अपेतलोमहंसो, रक्खं कायगतासतिं धितिमा’’ति॥

इत्थं सुदं आयस्मा सीतवनियो थेरो गाथं अभासित्थाति।

७. भल्‍लियत्थेरगाथा

७.

 ‘‘योपानुदी  मच्‍चुराजस्स सेनं, नळसेतुंव सुदुब्बलं महोघो।

विजितावी अपेतभेरवो हि, दन्तो सो परिनिब्बुतो ठितत्तो’’ति॥

इत्थं सुदं आयस्मा भल्‍लियो थेरो गाथं अभासित्थाति।

८. वीरत्थेरगाथा

८.

 ‘‘यो दुद्दमियो दमेन दन्तो, वीरो सन्तुसितो वितिण्णकङ्खो।

विजितावी अपेतलोमहंसो, वीरो सो परिनिब्बुतो ठितत्तो’’ति॥

इत्थं सुदं आयस्मा वीरो थेरो गाथं अभासित्थाति।

९. पिलिन्दवच्छत्थेरगाथा

९.

 ‘‘स्वागतं न दुरागतं [नापगतं (सी॰ स्या॰)], नयिदं दुमन्तितं मम।

संविभत्तेसु धम्मेसु, यं सेट्ठं तदुपागमि’’न्ति॥

इत्थं सुदं आयस्मा पिलिन्दवच्छो [पिलिन्दिवच्छो (सी॰)] थेरो गाथं अभासित्थाति।

१०. पुण्णमासत्थेरगाथा

१०.

 ‘‘विहरि  अपेक्खं इध वा हुरं वा, यो वेदऊऊ समितो यतत्तो।

सब्बेसु धम्मेसु अनूपलित्तो, लोकस्स जञ्‍ञा उदयब्बयञ्‍चा’’ति॥

इत्थं सुदं आयस्मा पुण्णमासो थेरो गाथं अभासित्थाति।

वग्गो पठमो निट्ठितो।

तस्सुद्दानं –

सुभूति  कोट्ठिको थेरो, कङ्खारेवतसम्मतो।

मन्ताणिपुत्तो दब्बो च, सीतवनियो च भल्‍लियो।

वीरो पिलिन्दवच्छो च, पुण्णमासो तमोनुदोति॥

२. दुतियवग्गो

१. चूळवच्छत्थेरगाथा

११.

 ‘‘पामोज्‍जबहुलो भिक्खु, धम्मे बुद्धप्पवेदिते।

अधिगच्छे पदं सन्तं, सङ्खारूपसमं सुख’’न्ति॥

… चूळवच्छो [चूलगवच्छो (सी॰)] थेरो…।

२. महावच्छत्थेरगाथा

१२.

 ‘‘पञ्‍ञाबली सीलवतूपपन्‍नो, समाहितो झानरतो सतीमा।

यदत्थियं भोजनं भुञ्‍जमानो, कङ्खेथ कालं इध वीतरागो’’ति॥

… महावच्छो [महागवच्छो (सी॰)] थेरो…।

३. वनवच्छत्थेरगाथा

१३.

 ‘‘नीलब्भवण्णा  रुचिरा, सीतवारी सुचिन्धरा।

इन्दगोपकसञ्छन्‍ना, ते सेला रमयन्ति म’’न्ति॥

… वनवच्छो थेरो…।

४. सिवकसामणेरगाथा

१४.

 ‘‘उपज्झायो  मं अवच, इतो गच्छाम सीवक।

गामे  मे वसति कायो, अरञ्‍ञं मे गतो मनो।

सेमानकोपि गच्छामि, नत्थि सङ्गो विजानत’’न्ति॥

… सिवको सामणेरो…।

५. कुण्डधानत्थेरगाथा

१५.

 ‘‘पञ्‍च छिन्दे पञ्‍च जहे, पञ्‍च चुत्तरि भावये।

पञ्‍चसङ्गातिगो भिक्खु, ओघतिण्णोति वुच्‍चती’’ति॥

… कुण्डधानो थेरो…।

६. बेलट्ठसीसत्थेरगाथा

१६.

 ‘‘यथापि भद्दो आजञ्‍ञो, नङ्गलावत्तनी सिखी।

गच्छति अप्पकसिरेन, एवं रत्तिन्दिवा मम।

गच्छन्ति अप्पकसिरेन, सुखे लद्धे निरामिसे’’ति॥

… बेलट्ठसीसो थेरो…।

७. दासकत्थेरगाथा

१७.

 ‘‘मिद्धी  यदा होति महग्घसो च, निद्दायिता सम्परिवत्तसायी।

महावराहोव निवापपुट्ठो, पुनप्पुनं गब्भमुपेति मन्दो’’ति॥

… दासको थेरो…।

८. सिङ्गालपितुत्थेरगाथा

१८.

 ‘‘अहु  बुद्धस्स दायादो, भिक्खु भेसकळावने।

केवलं अट्ठिसञ्‍ञाय, अफरी पथविं [पठविं (सी॰ स्या॰)] इमं।

मञ्‍ञेहं कामरागं सो, खिप्पमेव पहिस्सती’’ति [पहीयभि (सब्बत्थ पाळियं)]॥

… सिङ्गालपिता [सीगालपिता (सी॰)] थेरो…।

९. कुलत्थेरगाथा

१९.

 [ध॰ प॰ ८०, १४५ धम्मपदेपि] ‘‘उदकं  हि नयन्ति नेत्तिका, उसुकारा नमयन्ति [दमयन्ति (क॰)] तेजनं।

दारुं  नमयन्ति तच्छका, अत्तानं दमयन्ति सुब्बता’’ति॥

… कुलो [कुण्डलो (सी॰), कुळो (स्या॰ क॰)] थेरो…।

१०. अजितत्थेरगाथा

२०.

 ‘‘मरणे मे भयं नत्थि, निकन्ति नत्थि जीविते।

सन्देहं निक्खिपिस्सामि, सम्पजानो पटिस्सतो’’ति [पतिस्सतोति (सी॰ स्या॰)]॥

… अजितो थेरो …।

वग्गो दुतियो निट्ठितो।

तस्सुद्दानं –

चूळवच्छो महावच्छो, वनवच्छो च सीवको।

कुण्डधानो च बेलट्ठि, दासको च ततोपरि।

सिङ्गालपितिको थेरो, कुलो च अजितो दसाति॥

३. ततियवग्गो

१. निग्रोधत्थेरगाथा

२१.

 ‘‘नाहं भयस्स भायामि, सत्था नो अमतस्स कोविदो।

यत्थ भयं नावतिट्ठति, तेन मग्गेन वजन्ति भिक्खवो’’ति॥

… निग्रोधो थेरो…।

२. चित्तकत्थेरगाथा

२२.

 ‘‘नीला  सुगीवा सिखिनो, मोरा कारम्भियं [कारंवियं (सी॰), कारवियं (स्या॰)] अभिनदन्ति।

ते सीतवातकीळिता [सीतवातकद्दितकलिता (सी॰), सीतवातकलिता (स्या॰)], सुत्तं झायं [झानं (स्या॰), झायिं (?)] निबोधेन्ती’’ति॥

… चित्तको थेरो…।

३. गोसालत्थेरगाथा

२३.

 ‘‘अहं  खो वेळुगुम्बस्मिं, भुत्वान मधुपायसं।

पदक्खिणं सम्मसन्तो, खन्धानं उदयब्बयं।

सानुं पटिगमिस्सामि, विवेकमनुब्रूहय’’न्ति॥

… गोसालो थेरो…।

४. सुगन्धत्थेरगाथा

२४.

 ‘‘अनुवस्सिको पब्बजितो, पस्स धम्मसुधम्मतं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… सुगन्धो थेरो…।

५. नन्दियत्थेरगाथा

२५.

 ‘‘ओभासजातं फलगं, चित्तं यस्स अभिण्हसो।

तादिसं भिक्खुमासज्‍ज, कण्ह दुक्खं निगच्छसी’’ति॥

… नन्दियो थेरो…।

६. अभयत्थेरगाथा

२६.

 ‘‘सुत्वा सुभासितं वाचं, बुद्धस्सादिच्‍चबन्धुनो।

पच्‍चब्यधिं हि निपुणं, वालग्गं उसुना यथा’’ति॥

… अभयो थेरो…।

७. लोमसकङ्गियत्थेरगाथा

२७.

 ‘‘दब्बं  कुसं पोटकिलं, उसीरं मुञ्‍जपब्बजं।

उरसा पनुदिस्सामि, विवेकमनुब्रूहय’’न्ति॥

… लोमसकङ्गियो थेरो…।

८. जम्बुगामिकपुत्तत्थेरगाथा

२८.

 ‘‘कच्‍चि  नो वत्थपसुतो, कच्‍चि नो भूसनारतो।

कच्‍चि सीलमयं गन्धं, किं त्वं वायसि [कच्‍चि सीलमयं गन्धं, त्वं वासि (स्या॰)] नेतरा पजा’’ति॥

… जम्बुगामिकपुत्तो थेरो…।

९. हारितत्थेरगाथा

२९.

 ‘‘समुन्‍नमयमत्तानं, उसुकारोव तेजनं।

चित्तं  उजुं करित्वान, अविज्‍जं भिन्द हारिता’’ति॥

… हारितो थेरो…।

१०. उत्तियत्थेरगाथा

३०.

 ‘‘आबाधे मे समुप्पन्‍ने, सति मे उदपज्‍जथ।

आबाधो मे समुप्पन्‍नो, कालो मे नप्पमज्‍जितु’’न्ति॥

… उत्तियो थेरो…।

वग्गो ततियो निट्ठितो।

तस्सुद्दानं –

निग्रोधो चित्तको थेरो, गोसालथेरो सुगन्धो।

नन्दियो अभयो थेरो, थेरो लोमसकङ्गियो।

जम्बुगामिकपुत्तो च, हारितो उत्तियो इसीति॥

४. चतुत्थवग्गो

१. गह्वरतीरियत्थेरगाथा

३१.

 ‘‘फुट्ठो  डंसेहि मकसेहि, अरञ्‍ञस्मिं ब्रहावने।

नागो संगामसीसेव, सतो तत्राधिवासये’’ति॥

… गह्वरतीरियो थेरो…।

२. सुप्पियत्थेरगाथा

३२.

 ‘‘अजरं  जीरमानेन, तप्पमानेन निब्बुतिं।

निमियं [निम्मिस्सं (सी॰), निरामिसं (स्या॰), निमिनेय्यं (?)] परमं सन्तिं, योगक्खेमं अनुत्तर’’न्ति॥

… सुप्पियो थेरो…।

३. सोपाकत्थेरगाथा

३३.

 ‘‘यथापि  एकपुत्तस्मिं, पियस्मिं कुसली सिया।

एवं सब्बेसु पाणेसु, सब्बत्थ कुसलो सिया’’ति॥

… सोपाको थेरो…।

४. पोसियत्थेरगाथा

३४.

 ‘‘अनासन्‍नवरा एता, निच्‍चमेव विजानता।

गामा अरञ्‍ञमागम्म, ततो गेहं उपाविसि [उपाविसिं (सी॰)]।

ततो उट्ठाय पक्‍कामि, अनामन्तेत्वा [अनामन्तिय (सी॰)] पोसियो’’ति॥

… पोसियो थेरो…।

५. सामञ्‍ञकानित्थेरगाथा

३५.

 ‘‘सुखं सुखत्थो लभते तदाचरं, कित्तिञ्‍च पप्पोति यसस्स वड्ढति।

यो अरियमट्ठङ्गिकमञ्‍जसं उजुं, भावेति मग्गं अमतस्स पत्तिया’’ति॥

… सामञ्‍ञकानित्थेरो…।

६. कुमापुत्तत्थेरगाथा

३६.

 ‘‘साधु  सुतं साधु चरितकं, साधु सदा अनिकेतविहारो।

अत्थपुच्छनं पदक्खिणकम्मं, एतं सामञ्‍ञमकिञ्‍चनस्सा’’ति॥

… कुमापुत्तो थेरो…।

७. कुमापुत्तसहायकत्थेरगाथा

३७.

 ‘‘नानाजनपदं यन्ति, विचरन्ता असञ्‍ञता।

समाधिञ्‍च विराधेन्ति, किंसु रट्ठचरिया करिस्सति।

तस्मा विनेय्य सारम्भं, झायेय्य अपुरक्खतो’’ति॥

… कुमापुत्तत्थेरस्स सहायको थेरो…।

८. गवम्पतित्थेरगाथा

३८.

 ‘‘यो  इद्धिया सरभुं अट्ठपेसि, सो गवम्पति असितो अनेजो।

तं सब्बसङ्गातिगतं महामुनिं, देवा नमस्सन्ति भवस्स पारगु’’न्ति॥

… गवम्पतित्थेरो…।

९. तिस्सत्थेरगाथा

३९.

 [सं॰ नि॰ १.२१, ९७]‘‘सत्तिया विय ओमट्ठो, डय्हमानोव [डय्हमानेव (सब्बत्थ)] मत्थके।

कामरागप्पहानाय, सतो भिक्खु परिब्बजे’’ति॥

… तिस्सो थेरो…।

१०. वड्ढमानत्थेरगाथा

४०.

 ‘‘सत्तिया  विय ओमट्ठो, डय्हमानोव मत्थके।

भवरागप्पहानाय, सतो भिक्खु परिब्बजे’’ति॥

… वड्ढमानो थेरो…।

वग्गो चतुत्थो निट्ठितो।

तस्सुद्दानं –

गह्वरतीरियो  सुप्पियो, सोपाको चेव पोसियो।

सामञ्‍ञकानि कुमापुत्तो, कुमापुत्तसहायको।

गवम्पति तिस्सत्थेरो, वड्ढमानो महायसोति॥

५. पञ्‍चमवग्गो

१. सिरिवड्ढत्थेरगाथा

४१.

 ‘‘विवरमनुपतन्ति  विज्‍जुता, वेभारस्स च पण्डवस्स च।

नगविवरगतो च झायति, पुत्तो अप्पटिमस्स तादिनो’’ति॥

… सिरिवड्ढो थेरो…।

२. खदिरवनियत्थेरगाथा

४२.

 ‘‘चाले  उपचाले सीसूपचाले ( ) [(चाला उपचाला, सीसूपचाला) (क॰)] पतिस्सता [पटिस्सतिका (स्या॰ क॰)] नु खो विहरथ।

आगतो वो वालं विय वेधी’’ति॥

… खदिरवनियो थेरो…।

३. सुमङ्गलत्थेरगाथा

४३.

 ‘‘सुमुत्तिको सुमुत्तिको साहु, सुमुत्तिकोम्हि तीहि खुज्‍जकेहि।

असितासु मया नङ्गलासु, मया खुद्दकुद्दालासु मया॥

यदिपि इधमेव इधमेव, अथ वापि अलमेव अलमेव।

झाय सुमङ्गल झाय सुमङ्गल, अप्पमत्तो विहर सुमङ्गला’’ति॥

… सुमङ्गलो थेरो…।

४. सानुत्थेरगाथा

४४.

 [सं॰ नि॰ १.२३९] ‘‘मतं वा अम्म रोदन्ति, यो वा जीवं न दिस्सति।

जीवन्तं मं अम्म पस्सन्ती, कस्मा मं अम्म रोदसी’’ति॥

… सानुत्थेरो…।

५. रमणीयविहारित्थेरगाथा

४५.

 ‘‘यथापि  भद्दो आजञ्‍ञो, खलित्वा पतितिट्ठति।

एवं  दस्सनसम्पन्‍नं, सम्मासम्बुद्धसावक’’न्ति॥

… रमणीयविहारित्थेरो…।

६. समिद्धित्थेरगाथा

४६.

 ‘‘सद्धायाहं पब्बजितो, अगारस्मानगारियं।

सति पञ्‍ञा च मे वुड्ढा, चित्तञ्‍च सुसमाहितं।

कामं करस्सु रूपानि, नेव मं ब्याधयिस्ससी’’ति [बाधयिस्ससीति (सी॰), ब्याथयिस्ससीति (?)]॥

… समिद्धित्थेरो…।

७. उज्‍जयत्थेरगाथा

४७.

 ‘‘नमो  ते बुद्ध वीरत्थु, विप्पमुत्तोसि सब्बधि।

तुय्हापदाने विहरं, विहरामि अनासवो’’ति॥

… उज्‍जयो थेरो…।

८. सञ्‍जयत्थेरगाथा

४८.

 ‘‘यतो अहं पब्बजितो, अगारस्मानगारियं।

नाभिजानामि सङ्कप्पं, अनरियं दोससंहित’’न्ति॥

… सञ्‍जयो थेरो…।

९. रामणेय्यकत्थेरगाथा

४९.

 ‘‘चिहचिहाभिनदिते [विहविहाभिनदिते (सी॰ स्या॰)], सिप्पिकाभिरुतेहि च।

न मे तं फन्दति चित्तं, एकत्तनिरतं हि मे’’ति॥

… रामणेय्यको थेरो…।

१०. विमलत्थेरगाथा

५०.

 ‘‘धरणी  च सिञ्‍चति वाति, मालुतो विज्‍जुता चरति नभे।

उपसमन्ति वितक्‍का, चित्तं सुसमाहितं ममा’’ति॥

… विमलो थेरो…।

वग्गो पञ्‍चमो निट्ठितो।

तस्सुद्दानं –

सिरीवड्ढो रेवतो थेरो, सुमङ्गलो सानुसव्हयो।

रमणीयविहारी च, समिद्धिउज्‍जयसञ्‍जया।

रामणेय्यो च सो थेरो, विमलो च रणञ्‍जहोति॥

६. छट्ठवग्गो

१. गोधिकत्थेरगाथा

५१.

 ‘‘वस्सति  देवो यथा सुगीतं, छन्‍ना मे कुटिका सुखा निवाता।

चित्तं सुसमाहितञ्‍च मय्हं, अथ चे पत्थयसि पवस्स देवा’’ति॥

… गोधिको थेरो…।

२. सुबाहुत्थेरगाथा

५२.

 ‘‘वस्सति देवो यथा सुगीतं, छन्‍ना मे कुटिका सुखा निवाता।

चित्तं सुसमाहितञ्‍च काये, अथ चे पत्थयसि पवस्स देवा’’ति॥

… सुबाहुत्थेरो…।

३. वल्‍लियत्थेरगाथा

५३.

 ‘‘वस्सति देवो यथा सुगीतं, छन्‍ना मे कुटिका सुखा निवाता।

तस्सं विहरामि अप्पमत्तो, अथ चे पत्थयसि पवस्स देवा’’ति॥

… वल्‍लियो थेरो…।

४. उत्तियत्थेरगाथा

५४.

 ‘‘वस्सति  देवो यथा सुगीतं, छन्‍ना मे कुटिका सुखा निवाता।

तस्सं विहरामि अदुतियो, अथ चे पत्थयसि पवस्स देवा’’ति॥

… उत्तियो थेरो…।

५. अञ्‍जनवनियत्थेरगाथा

५५.

 ‘‘आसन्दिं  कुटिकं कत्वा, ओगय्ह अञ्‍जनं वनं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… अञ्‍जनवनियो थेरो…।

६. कुटिविहारित्थेरगाथा

५६.

 ‘‘को  कुटिकायं भिक्खु कुटिकायं, वीतरागो सुसमाहितचित्तो।

एवं जानाहि आवुसो, अमोघा ते कुटिका कता’’ति॥

… कुटिविहारित्थेरो…।

७. दुतियकुटिविहारित्थेरगाथा

५७.

 ‘‘अयमाहु पुराणिया कुटि, अञ्‍ञं पत्थयसे नवं कुटिं।

आसं कुटिया विराजय, दुक्खा भिक्खु पुन नवा कुटी’’ति॥

… दुतियकुटिविहारित्थेरो…।

८. रमणीयकुटिकत्थेरगाथा

५८.

 ‘‘रमणीया मे कुटिका, सद्धादेय्या मनोरमा।

न मे अत्थो कुमारीहि, येसं अत्थो तहिं गच्छथ नारियो’’ति॥

… रमणीयकुटिको थेरो…।

९. कोसलविहारित्थेरगाथा

५९.

 ‘‘सद्धायाहं  पब्बजितो, अरञ्‍ञे मे कुटिका कता।

अप्पमत्तो च आतापी, सम्पजानो पतिस्सतो’’ति [पटिस्सतोति (क॰)]॥

… कोसलविहारित्थेरो…।

१०. सीवलित्थेरगाथा

६०.

 ‘‘ते मे इज्झिंसु सङ्कप्पा, यदत्थो पाविसिं कुटिं।

विज्‍जाविमुत्तिं पच्‍चेसं, मानानुसयमुज्‍जह’’न्ति॥

… सीवलित्थेरो…।

वग्गो छट्ठो निट्ठितो।

तस्सुद्दानं –

गोधिको  च सुबाहु च, वल्‍लियो उत्तियो इसि।

अञ्‍जनवनियो थेरो, दुवे कुटिविहारिनो।

रमणीयकुटिको च, कोसलव्हयसीवलीति॥

७. सत्तमवग्गो

१. वप्पत्थेरगाथा

६१.

 ‘‘पस्सति  पस्सो पस्सन्तं, अपस्सन्तञ्‍च पस्सति।

अपस्सन्तो अपस्सन्तं, पस्सन्तञ्‍च न पस्सती’’ति॥

… वप्पो थेरो…।

२. वज्‍जिपुत्तत्थेरगाथा

६२.

 ‘‘एकका  मयं अरञ्‍ञे विहराम, अपविद्धंव वनस्मिं दारुकं।

तस्स मे बहुका पिहयन्ति, नेरयिका विय सग्गगामिन’’न्ति॥

… वज्‍जिपुत्तो थेरो…।

३. पक्खत्थेरगाथा

६३.

 ‘‘चुता  पतन्ति पतिता, गिद्धा च पुनरागता।

कतं किच्‍चं रतं रम्मं, सुखेनन्वागतं सुख’’न्ति॥

… पक्खो थेरो…।

४. विमलकोण्डञ्‍ञत्थेरगाथा

६४.

 ‘‘दुमव्हयाय उप्पन्‍नो, जातो पण्डरकेतुना।

केतुहा  केतुनायेव, महाकेतुं पधंसयी’’ति॥

… विमलकोण्डञ्‍ञो थेरो…।

५. उक्खेपकतवच्छत्थेरगाथा

६५.

 ‘‘उक्खेपकतवच्छस्स, सङ्कलितं बहूहि वस्सेहि।

तं भासति गहट्ठानं, सुनिसिन्‍नो उळारपामोज्‍जो’’ति॥

… उक्खेपकतवच्छो थेरो…।

६. मेघियत्थेरगाथा

६६.

 ‘‘अनुसासि  महावीरो, सब्बधम्मान पारगू।

तस्साहं धम्मं सुत्वान, विहासिं सन्तिके सतो।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… मेघियो थेरो…।

७. एकधम्मसवनीयत्थेरगाथा

६७.

 ‘‘किलेसा झापिता मय्हं, भवा सब्बे समूहता।

विक्खीणो जातिसंसारो, नत्थि दानि पुनब्भवो’’ति॥

… एकधम्मसवनीयो थेरो…।

८. एकुदानियत्थेरगाथा

६८.

 [उदा॰ ३७; पाचि॰ १५३] ‘‘अधिचेतसो अप्पमज्‍जतो, मुनिनो मोनपथेसु सिक्खतो।

सोका न भवन्ति तादिनो, उपसन्तस्स सदा सतीमतो’’ति॥

… एकुदानियो थेरो…।

९. छन्‍नत्थेरगाथा

६९.

 ‘‘सुत्वान  धम्मं महतो महारसं, सब्बञ्‍ञुतञ्‍ञाणवरेन देसितं।

मग्गं पपज्‍जिं [पपज्‍जं (क॰)] अमतस्स पत्तिया, सो योगक्खेमस्स पथस्स कोविदो’’ति॥

… छन्‍नो थेरो…।

१०. पुण्णत्थेरगाथा

७०.

 ‘‘सीलमेव  इध अग्गं, पञ्‍ञवा पन उत्तमो।

मनुस्सेसु च देवेसु, सीलपञ्‍ञाणतो जय’’न्ति॥

… पुण्णो थेरो…।

वग्गो सत्तमो निट्ठितो।

तस्सुद्दानं  –

वप्पो च वज्‍जिपुत्तो च, पक्खो विमलकोण्डञ्‍ञो।

उक्खेपकतवच्छो च, मेघियो एकधम्मिको।

एकुदानियछन्‍ना च, पुण्णत्थेरो महब्बलोति॥

८. अट्ठमवग्गो

१. वच्छपालत्थेरगाथा

७१.

 ‘‘सुसुखुमनिपुणत्थदस्सिना, मतिकुसलेन निवातवुत्तिना।

संसेवितवुद्धसीलिना [संसेवितबुद्धसीलिना (क॰)], निब्बानं न हि तेन दुल्‍लभ’’न्ति॥

… वच्छपालो थेरो…।

२. आतुमत्थेरगाथा

७२.

 ‘‘यथा  कळीरो सुसु वड्ढितग्गो, दुन्‍निक्खमो होति पसाखजातो।

एवं अहं भरियायानिताय, अनुमञ्‍ञं  मं पब्बजितोम्हि दानी’’ति॥

… आतुमो थेरो…।

३. माणवत्थेरगाथा

७३.

 ‘‘जिण्णञ्‍च दिस्वा दुखितञ्‍च ब्याधितं, मतञ्‍च दिस्वा गतमायुसङ्खयं।

ततो अहं निक्खमितून पब्बजिं, पहाय कामानि मनोरमानी’’ति॥

… माणवो थेरो…।

४. सुयामनत्थेरगाथा

७४.

 ‘‘कामच्छन्दो च ब्यापादो, थिनमिद्धञ्‍च [थीनमिद्धञ्‍च (सी॰ स्या॰)] भिक्खुनो।

उद्धच्‍चं विचिकिच्छा च, सब्बसोव न विज्‍जती’’ति॥

… सुयामनो थेरो…।

५. सुसारदत्थेरगाथा

७५.

 ‘‘साधु सुविहितान दस्सनं, कङ्खा छिज्‍जति बुद्धि वड्ढति।

बालम्पि करोन्ति पण्डितं, तस्मा साधु सतं समागमो’’ति॥

… सुसारदो थेरो…।

६. पियञ्‍जहत्थेरगाथा

७६.

 ‘‘उप्पतन्तेसु  निपते, निपतन्तेसु उप्पते।

वसे अवसमानेसु, रममानेसु नो रमे’’ति॥

… पियञ्‍जहो थेरो…।

७. हत्थारोहपुत्तत्थेरगाथा

७७.

 ‘‘इदं  पुरे चित्तमचारि चारिकं, येनिच्छकं यत्थकामं यथासुखं।

तदज्‍जहं निग्गहेस्सामि योनिसो, हत्थिप्पभिन्‍नं विय अङ्कुसग्गहो’’ति॥

… हत्थारोहपुत्तो थेरो…।

८. मेण्डसिरत्थेरगाथा

७८.

 ‘‘अनेकजातिसंसारं, सन्धाविस्सं अनिब्बिसं।

तस्स मे दुक्खजातस्स, दुक्खक्खन्धो अपरद्धो’’ति॥

… मेण्डसिरो थेरो…।

९. रक्खितत्थेरगाथा

७९.

 ‘‘सब्बो रागो पहीनो मे, सब्बो दोसो समूहतो।

सब्बो मे विगतो मोहो, सीतिभूतोस्मि निब्बुतो’’ति॥

… रक्खितो थेरो…।

१०. उग्गत्थेरगाथा

८०.

 ‘‘यं  मया पकतं कम्मं, अप्पं वा यदि वा बहुं।

सब्बमेतं परिक्खीणं, नत्थि दानि पुनब्भवो’’ति॥

… उग्गो थेरो…।

वग्गो अट्ठमो निट्ठितो।

तस्सुद्दानं –

वच्छपालो च यो थेरो, आतुमो माणवो इसि।

सुयामनो सुसारदो, थेरो यो च पियञ्‍जहो।

आरोहपुत्तो मेण्डसिरो, रक्खितो उग्गसव्हयोति॥

९. नवमवग्गो

१. समितिगुत्तत्थेरगाथा

८१.

 ‘‘यं  मया पकतं पापं, पुब्बे अञ्‍ञासु जातिसु।

इधेव तं वेदनीयं, वत्थु अञ्‍ञं न विज्‍जती’’ति॥

… समितिगुत्तो थेरो…।

२. कस्सपत्थेरगाथा

८२.

 ‘‘येन  येन सुभिक्खानि, सिवानि अभयानि च।

तेन पुत्तक गच्छस्सु, मा सोकापहतो भवा’’ति॥

… कस्सपो थेरो…।

३. सीहत्थेरगाथा

८३.

 ‘‘सीहप्पमत्तो विहर, रत्तिन्दिवमतन्दितो।

भावेहि कुसलं धम्मं, जह सीघं समुस्सय’’न्ति॥

… सीहो थेरो…।

४. नीतत्थेरगाथा

८४.

 ‘‘सब्बरत्तिं  सुपित्वान, दिवा सङ्गणिके रतो।

कुदास्सु नाम दुम्मेधो, दुक्खस्सन्तं करिस्सती’’ति॥

… नीतो थेरो…।

५. सुनागत्थेरगाथा

८५.

 ‘‘चित्तनिमित्तस्स कोविदो, पविवेकरसं विजानिय।

झायं निपको पतिस्सतो, अधिगच्छेय्य सुखं निरामिस’’न्ति॥

… सुनागो थेरो…।

६. नागितत्थेरगाथा

८६.

 ‘‘इतो  बहिद्धा पुथु अञ्‍ञवादिनं, मग्गो न निब्बानगमो यथा अयं।

इतिस्सु सङ्घं भगवानुसासति, सत्था सयं पाणितलेव दस्सय’’न्ति॥

… नागितो थेरो…।

७. पविट्ठत्थेरगाथा

८७.

 ‘‘खन्धा  दिट्ठा यथाभूतं, भवा सब्बे पदालिता।

विक्खीणो जातिसंसारो, नत्थि दानि पुनब्भवो’’ति॥

… पविट्ठो थेरो…।

८. अज्‍जुनत्थेरगाथा

८८.

 ‘‘असक्खिं  वत अत्तानं, उद्धातुं उदका थलं।

वुय्हमानो महोघेव, सच्‍चानि पटिविज्झह’’न्ति॥

… अज्‍जुनो थेरो…।

९. (पठम)-देवसभत्थेरगाथा

८९.

 ‘‘उत्तिण्णा पङ्कपलिपा, पाताला परिवज्‍जिता।

मुत्तो ओघा च गन्था च, सब्बे माना विसंहता’’ति॥

… देवसभो थेरो…।

१०. सामिदत्तत्थेरगाथा

९०.

 ‘‘पञ्‍चक्खन्धा परिञ्‍ञाता, तिट्ठन्ति छिन्‍नमूलका।

विक्खीणो जातिसंसारो, नत्थि दानि पुनब्भवो’’ति॥

… सामिदत्तो थेरो…।

वग्गो नवमो निट्ठितो।

तस्सुद्दानं –

थेरो समितिगुत्तो च, कस्सपो सीहसव्हयो।

नीतो सुनागो नागितो, पविट्ठो अज्‍जुनो इसि।

देवसभो च यो थेरो, सामिदत्तो महब्बलोति॥

१०. दसमवग्गो

१. परिपुण्णकत्थेरगाथा

९१.

 ‘‘न  तथा मतं सतरसं, सुधन्‍नं यं मयज्‍ज परिभुत्तं।

अपरिमितदस्सिना गोतमेन, बुद्धेन देसितो धम्मो’’ति॥

… परिपुण्णको थेरो…।

२. विजयत्थेरगाथा

९२.

 ‘‘यस्सासवा  परिक्खीणा, आहारे च अनिस्सितो।

सुञ्‍ञता अनिमित्तो च, विमोक्खो यस्स गोचरो।

आकासेव सकुन्तानं, पदं तस्स दुरन्‍नय’’न्ति॥

… विजयो थेरो…।

३. एरकत्थेरगाथा

९३.

 ‘‘दुक्खा कामा एरक, न सुखा कामा एरक।

यो कामे कामयति, दुक्खं सो कामयति एरक।

यो कामे न कामयति, दुक्खं सो न कामयति एरका’’ति॥

… एरको थेरो…।

४. मेत्तजित्थेरगाथा

९४.

 ‘‘नमो हि तस्स भगवतो, सक्यपुत्तस्स सिरीमतो।

तेनायं अग्गप्पत्तेन, अग्गधम्मो [अग्गो धम्मो (सी॰)] सुदेसितो’’ति॥

… मेत्तजि थेरो…।

५. चक्खुपालत्थेरगाथा

९५.

 ‘‘अन्धोहं हतनेत्तोस्मि, कन्तारद्धानपक्खन्दो [पक्खन्‍नो (सी॰), पक्‍कन्तो (स्या॰ सी॰ अट्ठ॰)]।

सयमानोपि गच्छिस्सं, न सहायेन पापेना’’ति॥

… चक्खुपालो थेरो…।

६. खण्डसुमनत्थेरगाथा

९६.

 ‘‘एकपुप्फं  चजित्वान, असीति [असीतिं (सी॰)] वस्सकोटियो।

सग्गेसु परिचारेत्वा, सेसकेनम्हि निब्बुतो’’ति॥

… खण्डसुमनो थेरो…।

७. तिस्सत्थेरगाथा

९७.

 ‘‘हित्वा सतपलं कंसं, सोवण्णं सतराजिकं।

अग्गहिं मत्तिकापत्तं, इदं दुतियाभिसेचन’’न्ति॥

… तिस्सो थेरो…।

८. अभयत्थेरगाथा

९८.

 ‘‘रूपं  दिस्वा सति मुट्ठा, पियं निमित्तं मनसिकरोतो।

सारत्तचित्तो वेदेति, तञ्‍च अज्झोस तिट्ठति।

तस्स वड्ढन्ति आसवा, भवमूलोपगामिनो’’ति [भवमूला भवगामिनोति (सी॰ क॰)]॥

… अभयो थेरो…।

९. उत्तियत्थेरगाथा

९९.

 ‘‘सद्दं सुत्वा सति मुट्ठा, पियं निमित्तं मनसिकरोतो।

सारत्तचित्तो वेदेति, तञ्‍च अज्झोस तिट्ठति।

तस्स वड्ढन्ति आसवा, संसारं उपगामिनो’’ति॥

… उत्तियो थेरो…।

१०. (दुतिय)-देवसभत्थेरगाथा

१००.

 ‘‘सम्मप्पधानसम्पन्‍नो, सतिपट्ठानगोचरो।

विमुत्तिकुसुमसञ्छन्‍नो, परिनिब्बिस्सत्यनासवो’’ति॥

… देवसभो थेरो…।

वग्गो दसमो निट्ठितो।

तस्सुद्दानं –

परिपुण्णको च विजयो, एरको मेत्तजी मुनि।

चक्खुपालो खण्डसुमनो, तिस्सो च अभयो तथा।

उत्तियो च महापञ्‍ञो, थेरो देवसभोपि चाति॥

११. एकादसमवग्गो

१. बेलट्ठानिकत्थेरगाथा

१०१.

 ‘‘हित्वा  गिहित्तं अनवोसितत्तो, मुखनङ्गली ओदरिको कुसीतो।

महावराहोव  निवापपुट्ठो, पुनप्पुनं गब्भमुपेति मन्दो’’ति॥

… बेलट्ठानिको थेरो…।

२. सेतुच्छत्थेरगाथा

१०२.

 ‘‘मानेन  वञ्‍चितासे, सङ्खारेसु संकिलिस्समानासे।

लाभालाभेन मथिता, समाधिं नाधिगच्छन्ती’’ति॥

… सेतुच्छो थेरो…।

३. बन्धुरत्थेरगाथा

१०३.

 ‘‘नाहं एतेन अत्थिको, सुखितो धम्मरसेन तप्पितो।

पित्वा [पीत्वान (सी॰ स्या॰)] रसग्गमुत्तमं, न च काहामि विसेन सन्थव’’न्ति॥

… बन्धुरो [बन्धनो (क॰)] थेरो…।

४. खितकत्थेरगाथा

१०४.

 ‘‘लहुको वत मे कायो, फुट्ठो च पीतिसुखेन विपुलेन।

तूलमिव एरितं मालुतेन, पिलवतीव मे कायो’’ति॥

… खितको थेरो…।

५. मलितवम्भत्थेरगाथा

१०५.

 ‘‘उक्‍कण्ठितोपि न वसे, रममानोपि पक्‍कमे।

न त्वेवानत्थसंहितं, वसे वासं विचक्खणो’’ति॥

… मलितवम्भो थेरो…।

६. सुहेमन्तत्थेरगाथा

१०६.

 ‘‘सतलिङ्गस्स  अत्थस्स, सतलक्खणधारिनो।

एकङ्गदस्सी दुम्मेधो, सतदस्सी च पण्डितो’’ति॥

… सुहेमन्तो थेरो…।

७. धम्मसवत्थेरगाथा

१०७.

 ‘‘पब्बजिं  तुलयित्वान, अगारस्मानगारियं।

तिस्सो  विज्‍जा अनुप्पत्ता, कतं बुद्धस्स सासन’’न्ति॥

… धम्मसवो थेरो…।

८. धम्मसवपितुत्थेरगाथा

१०८.

 ‘‘स वीसवस्ससतिको, पब्बजिं अनगारियं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… धम्मसवपितु थेरो…।

९. सङ्घरक्खितत्थेरगाथा

१०९.

 ‘‘न  नूनायं परमहितानुकम्पिनो, रहोगतो अनुविगणेति सासनं।

तथाहयं विहरति पाकतिन्द्रियो, मिगी यथा तरुणजातिका वने’’ति॥

… सङ्घरक्खितो थेरो…।

१०. उसभत्थेरगाथा

११०.

 ‘‘नगा नगग्गेसु सुसंविरूळ्हा, उदग्गमेघेन नवेन सित्ता।

विवेककामस्स अरञ्‍ञसञ्‍ञिनो, जनेति भिय्यो उसभस्स कल्यत’’न्ति॥

… उसभो थेरो…।

वग्गो एकादसमो निट्ठितो।

तस्सुद्दानं –

बेलट्ठानिको सेतुच्छो, बन्धुरो खितको इसि।

मलितवम्भो सुहेमन्तो, धम्मसवो धम्मसवपिता।

सङ्घरक्खितत्थेरो  च, उसभो च महामुनीति॥

१२. द्वादसमवग्गो

१. जेन्तत्थेरगाथा

१११.

 ‘‘दुप्पब्बज्‍जं  वे दुरधिवासा गेहा, धम्मो गम्भीरो दुरधिगमा भोगा।

किच्छा वुत्ति नो इतरीतरेनेव, युत्तं चिन्तेतुं सततमनिच्‍चत’’न्ति॥

… जेन्तो थेरो…।

२. वच्छगोत्तत्थेरगाथा

११२.

 ‘‘तेविज्‍जोहं महाझायी, चेतोसमथकोविदो।

सदत्थो मे अनुप्पत्तो, कतं बुद्धस्स सासन’’न्ति॥

… वच्छगोत्तो थेरो…।

३. वनवच्छत्थेरगाथा

११३.

 ‘‘अच्छोदिका पुथुसिला,गोनङ्गुलमिगायुता।

अम्बुसेवालसञ्छन्‍ना, ते सेला रमयन्ति म’’न्ति॥

… वनवच्छो थेरो…।

४. अधिमुत्तत्थेरगाथा

११४.

 ‘‘कायदुट्ठुल्‍लगरुनो, हिय्यमानम्हि [हीयमानम्हि (सी॰)] जीविते।

सरीरसुखगिद्धस्स, कुतो समणसाधुता’’ति॥

… अधिमुत्तो थेरो…।

५. महानामत्थेरगाथा

११५.

 ‘‘एसावहिय्यसे पब्बतेन, बहुकुटजसल्‍लकिकेन [सल्‍लकितेन (सी॰), सल्‍लरिकेन (स्या॰)]।

नेसादकेन  गिरिना, यसस्सिना परिच्छदेना’’ति॥

… महानामो थेरो…।

६. पारापरियत्थेरगाथा

११६.

 ‘‘छफस्सायतने  हित्वा, गुत्तद्वारो सुसंवुतो।

अघमूलं वमित्वान, पत्तो मे आसवक्खयो’’ति॥

… पारापरियो [पारासरियो (सी॰), पारंपरियो (क॰)] थेरो …।

७. यसत्थेरगाथा

११७.

 ‘‘सुविलित्तो सुवसनो,सब्बाभरणभूसितो।

तिस्सो विज्‍जा अज्झगमिं, कतं बुद्धस्स सासन’’न्ति॥

… यसो थेरो…।

८. किमिलत्थेरगाथा

११८.

 ‘‘अभिसत्तोव निपतति, वयो रूपं अञ्‍ञमिव तथेव सन्तं।

तस्सेव सतो अविप्पवसतो, अञ्‍ञस्सेव सरामि अत्तान’’न्ति॥

… किमिलो [किम्बिलो (सी॰ स्या॰)] थेरो…।

९. वज्‍जिपुत्तत्थेरगाथा

११९.

 ‘‘रुक्खमूलगहनं पसक्‍किय, निब्बानं हदयस्मिं ओपिय।

झाय गोतम मा च पमादो, किं ते बिळिबिळिका करिस्सती’’ति॥

… वज्‍जिपुत्तो थेरो…।

१०. इसिदत्तत्थेरगाथा

१२०.

 ‘‘पञ्‍चक्खन्धा परिञ्‍ञाता, तिट्ठन्ति छिन्‍नमूलका।

दुक्खक्खयो  अनुप्पत्तो,पत्तो मे आसवक्खयो’’ति॥

… इसिदत्तो थेरो…।

वग्गो द्वादसमो निट्ठितो।

तस्सुद्दानं  –

जेन्तो  च वच्छगोत्तो च, वच्छो च वनसव्हयो।

अधिमुत्तो महानामो, पारापरियो यसोपि च।

किमिलो वज्‍जिपुत्तो च, इसिदत्तो महायसोति॥

एककनिपातो निट्ठितो।


तत्रुद्दानं –

वीसुत्तरसतं थेरा, कतकिच्‍चा अनासवा।

एककेव निपातम्हि, सुसङ्गीता महेसिभीति॥


२. दुकनिपातो

१. पठमवग्गो

१. उत्तरत्थेरगाथा

१२१.

 ‘‘नत्थि  कोचि भवो निच्‍चो, सङ्खारा वापि सस्सता।

उप्पज्‍जन्ति च ते खन्धा, चवन्ति अपरापरं॥

१२२.

 ‘‘एतमादीनं ञत्वा, भवेनम्हि अनत्थिको।

निस्सटो सब्बकामेहि, पत्तो मे आसवक्खयो’’ति॥

इत्थं सुदं आयस्मा उत्तरो थेरो गाथायो अभासित्थाति।

२. पिण्डोलभारद्वाजत्थेरगाथा

१२३.

 ‘‘नयिदं  अनयेन जीवितं, नाहारो हदयस्स सन्तिको।

आहारट्ठितिको समुस्सयो, इति दिस्वान चरामि एसनं॥

१२४.

 ‘‘पङ्कोति हि नं पवेदयुं, यायं वन्दनपूजना कुलेसु।

सुखुमं सल्‍लं दुरुब्बहं, सक्‍कारो कापुरिसेन दुज्‍जहो’’ति॥

इत्थं सुदं आयस्मा पिण्डोलभारद्वाजो थेरो गाथायो अभासित्थाति।

३. वल्‍लियत्थेरगाथा

१२५.

 ‘‘मक्‍कटो पञ्‍चद्वारायं, कुटिकायं पसक्‍किय।

द्वारेन अनुपरियेति, घट्टयन्तो मुहुं मुहुं॥

१२६.

 ‘‘तिट्ठ मक्‍कट मा धावि, न हि ते तं यथा पुरे।

निग्गहीतोसि पञ्‍ञाय, नेव दूरं गमिस्सती’’ति॥

… वल्‍लियो थेरो…।

४. गङ्गातीरियत्थेरगाथा

१२७.

 ‘‘तिण्णं  मे तालपत्तानं, गङ्गातीरे कुटी कता।

छवसित्तोव मे पत्तो, पंसुकूलञ्‍च चीवरं॥

१२८.

 ‘‘द्विन्‍नं अन्तरवस्सानं, एका वाचा मे भासिता।

ततिये अन्तरवस्सम्हि, तमोखन्धो [तमोक्खन्धो (सी॰ स्या॰)] पदालितो’’ति॥

… गङ्गातीरियो थेरो…।

५. अजिनत्थेरगाथा

१२९.

 ‘‘अपि चे होति तेविज्‍जो, मच्‍चुहायी अनासवो।

अप्पञ्‍ञातोति नं बाला, अवजानन्ति अजानता॥

१३०.

 ‘‘यो  च खो अन्‍नपानस्स, लाभी होतीध पुग्गलो।

पापधम्मोपि चे होति, सो नेसं होति सक्‍कतो’’ति॥

… अजिनो थेरो…।

६. मेळजिनत्थेरगाथा

१३१.

 ‘‘यदाहं  धम्ममस्सोसिं, भासमानस्स सत्थुनो।

न कङ्खमभिजानामि, सब्बञ्‍ञूअपराजिते॥

१३२.

 ‘‘सत्थवाहे महावीरे, सारथीनं वरुत्तमे।

मग्गे पटिपदायं वा, कङ्खा मय्हं न विज्‍जती’’ति॥

… मेळजिनो थेरो…।

७. राधत्थेरगाथा

१३३.

 [ध॰ प॰ १३ धम्मपदे] ‘‘यथा अगारं दुच्छन्‍नं, वुट्ठी समतिविज्झति।

एवं अभावितं चित्तं, रागो समतिविज्झति॥

१३४.

 [ध॰ प॰ १४ धम्मपदे] ‘‘यथा अगारं सुच्छन्‍नं, वुड्ढी न समतिविज्झति।

एवं सुभावितं चित्तं, रागो न समतिविज्झती’’ति॥

… राधो थेरो…।

८. सुराधत्थेरगाथा

१३५.

 ‘‘खीणा  हि मय्हं जाति, वुसितं जिनसासनं।

पहीनो जालसङ्खातो, भवनेत्ति समूहता॥

१३६.

 ‘‘यस्सत्थाय पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो’’ति॥

… सुराधो थेरो…।

९. गोतमत्थेरगाथा

१३७.

 ‘‘सुखं सुपन्ति मुनयो, ये इत्थीसु न बज्झरे।

सदा वे रक्खितब्बासु, यासु सच्‍चं सुदुल्‍लभं॥

१३८.

 ‘‘वधं चरिम्ह ते काम, अनणा दानि ते मयं।

गच्छाम दानि निब्बानं, यत्थ गन्त्वा न सोचती’’ति॥

… गोतमो थेरो…।

१०. वसभत्थेरगाथा

१३९.

 ‘‘पुब्बे  हनति अत्तानं, पच्छा हनति सो परे।

सुहतं हन्ति अत्तानं, वीतंसेनेव पक्खिमा॥

१४०.

 ‘‘न ब्राह्मणो बहिवण्णो, अन्तो वण्णो हि ब्राह्मणो।

यस्मिं पापानि कम्मानि, स वे कण्हो सुजम्पती’’ति॥

… वसभो थेरो…।

वग्गो पठमो निट्ठितो।

तस्सुद्दानं –

उत्तरो चेव पिण्डोलो, वल्‍लियो तीरियो इसि।

अजिनो च मेळजिनो, राधो सुराधो गोतमो।

वसभेन इमे होन्ति, दस थेरा महिद्धिकाति॥

२. दुतियवग्गो

१. महाचुन्दत्थेरगाथा

१४१.

 ‘‘सुस्सूसा  सुतवद्धनी, सुतं पञ्‍ञाय वद्धनं।

पञ्‍ञाय अत्थं जानाति, ञातो अत्थो सुखावहो॥

१४२.

 ‘‘सेवेथ पन्तानि सेनासनानि, चरेय्य संयोजनविप्पमोक्खं।

सचे रतिं नाधिगच्छेय्य तत्थ, सङ्घे वसे रक्खितत्तो सतिमा’’ति॥

… महाचुन्दो थेरो…।

२. जोतिदासत्थेरगाथा

१४३.

 ‘‘ये खो ते वेठमिस्सेन [वेघमिस्सेन (सी॰ स्या॰), वे गमिस्सेन, वेखमिस्सेन (क॰)], नानत्तेन च कम्मुना।

मनुस्से उपरुन्धन्ति, फरुसूपक्‍कमा जना।

तेपि  तत्थेव कीरन्ति, न हि कम्मं पनस्सति॥

१४४.

 ‘‘यं करोति नरो कम्मं, कल्याणं यदि पापकं।

तस्स तस्सेव दायादो, यं यं कम्मं पकुब्बती’’ति॥

… जोतिदासो थेरो…।

३. हेरञ्‍ञकानित्थेरगाथा

१४५.

 ‘‘अच्‍चयन्ति अहोरत्ता, जीवितं उपरुज्झति।

आयु खीयति मच्‍चानं, कुन्‍नदीनंव ओदकं॥

१४६.

 ‘‘अथ पापानि कम्मानि, करं बालो न बुज्झति।

पच्छास्स कटुकं होति, विपाको हिस्स पापको’’ति॥

… हेरञ्‍ञकानित्थेरो…।

४. सोममित्तत्थेरगाथा

१४७.

 ‘‘परित्तं दारुमारुय्ह, यथा सीदे महण्णवे।

एवं कुसीतमागम्म, साधुजीवीपि सीदति।

तस्मा तं परिवज्‍जेय्य, कुसीतं हीनवीरियं॥

१४८.

 ‘‘पविवित्तेहि  अरियेहि, पहितत्तेहि झायिभि।

निच्‍चं आरद्धवीरियेहि, पण्डितेहि सहावसे’’ति॥

… सोममित्तो थेरो…।

५. सब्बमित्तत्थेरगाथा

१४९.

 ‘‘जनो जनम्हि सम्बद्धो [सम्बद्धो (स्या॰ क॰)], जनमेवस्सितो जनो।

जनो जनेन हेठीयति, हेठेति च [बोधियति, बाधेति च (क॰)] जनो जनं॥

१५०.

 ‘‘को  हि तस्स जनेनत्थो, जनेन जनितेन वा।

जनं ओहाय गच्छं तं, हेठयित्वा [बाधयित्वा (क॰)] बहुं जन’’न्ति॥

… सब्बमित्तो थेरो…।

६. महाकाळत्थेरगाथा

१५१.

 ‘‘काळी  इत्थी ब्रहती धङ्करूपा, सत्थिञ्‍च भेत्वा अपरञ्‍च सत्थिं।

बाहञ्‍च भेत्वा अपरञ्‍च बाहं, सीसञ्‍च भेत्वा दधिथालकंव।

एसा निसिन्‍ना अभिसन्दहित्वा॥

१५२.

 ‘‘यो वे अविद्वा उपधिं करोति, पुनप्पुनं दुक्खमुपेति मन्दो।

तस्मा पजानं उपधिं न कयिरा, माहं पुन भिन्‍नसिरो सयिस्स’’न्ति [पस्सिस्सन्ति (क॰)]॥

… महाकाळो थेरो…।

७. तिस्सत्थेरगाथा

१५३.

 ‘‘बहू सपत्ते लभति, मुण्डो सङ्घाटिपारुतो।

लाभी अन्‍नस्स पानस्स, वत्थस्स सयनस्स च॥

१५४.

 ‘‘एतमादीनवं ञत्वा, सक्‍कारेसु महब्भयं।

अप्पलाभो अनवस्सुतो, सतो भिक्खु परिब्बजे’’ति॥

… तिस्सो थेरो…।

८. किमिलत्थेरगाथा

१५५.

 ‘‘पाचीनवंसदायम्हि, सक्यपुत्ता सहायका।

पहायानप्पके भोगे, उञ्छापत्तागते रता॥

१५६.

 ‘‘आरद्धवीरिया  पहितत्ता, निच्‍चं दळ्हपरक्‍कमा।

रमन्ति धम्मरतिया, हित्वान लोकियं रति’’न्ति॥

… किमिलो [किम्बिलो (सी॰ स्या॰ पी॰)] थेरो…।

९. नन्दत्थेरगाथा

१५७.

 ‘‘अयोनिसो  मनसिकारा, मण्डनं अनुयुञ्‍जिसं।

उद्धतो चपलो चासिं, कामरागेन अट्टितो॥

१५८.

 ‘‘उपायकुसलेनाहं, बुद्धेनादिच्‍चबन्धुना।

योनिसो पटिपज्‍जित्वा, भवे चित्तं उदब्बहि’’न्ति॥

… नन्दो थेरो…।

१०. सिरिमत्थेरगाथा

१५९.

 ‘‘परे च नं पसंसन्ति, अत्ता चे असमाहितो।

मोघं परे पसंसन्ति, अत्ता हि असमाहितो॥

१६०.

 ‘‘परे च नं गरहन्ति, अत्ता चे सुसमाहितो।

मोघं परे गरहन्ति, अत्ता हि सुसमाहितो’’ति॥

… सिरिमा थेरो…।

वग्गो दुतियो निट्ठितो।

तस्सुद्दानं –

चुन्दो  च जोतिदासो च, थेरो हेरञ्‍ञकानि च।

सोममित्तो सब्बमित्तो, कालो तिस्सो च किमिलो [किम्बिलो (सी॰ स्या॰ पी॰), छन्दलक्खणानुलोमं]।

नन्दो च सिरिमा चेव, दस थेरा महिद्धिकाति॥

३. ततियवग्गो

१. उत्तरत्थेरगाथा

१६१.

 ‘‘खन्धा  मया परिञ्‍ञाता, तण्हा मे सुसमूहता।

भाविता मम बोज्झङ्गा, पत्तो मे आसवक्खयो॥

१६२.

 ‘‘सोहं  खन्धे परिञ्‍ञाय, अब्बहित्वान [अब्बुहित्वान (क॰)] जालिनिं।

भावयित्वान बोज्झङ्गे, निब्बायिस्सं अनासवो’’ति॥

… उत्तरो थेरो…।

२. भद्दजित्थेरगाथा

१६३.

 ‘‘पनादो नाम सो राजा, यस्स यूपो सुवण्णयो।

तिरियं सोळसुब्बेधो [सोळसपब्बेधो (सी॰ अट्ठ॰), सोळसब्बाणो (?)], उब्भमाहु [उद्धमाहु (सी॰), उच्‍चमाहु (स्या॰)] सहस्सधा॥

१६४.

 ‘‘सहस्सकण्डो सतगेण्डु, धजालु हरितामयो।

अनच्‍चुं तत्थ गन्धब्बा, छसहस्सानि सत्तधा’’ति॥

… भद्दजित्थेरो…।

३. सोभितत्थेरगाथा

१६५.

 ‘‘सतिमा पञ्‍ञवा भिक्खु, आरद्धबलवीरियो।

पञ्‍च कप्पसतानाहं, एकरत्तिं अनुस्सरिं॥

१६६.

 ‘‘चत्तारो सतिपट्ठाने, सत्त अट्ठ च भावयं।

पञ्‍च कप्पसतानाहं, एकरत्तिं अनुस्सरि’’न्ति॥

… सोभितो थेरो…।

४. वल्‍लियत्थेरगाथा

१६७.

 ‘‘यं किच्‍चं दळ्हवीरियेन, यं किच्‍चं बोद्धुमिच्छता।

करिस्सं नावरज्झिस्सं [नावरुज्झिस्सं (क॰ सी॰ क॰)], पस्स वीरियं परक्‍कम॥

१६८.

 ‘‘त्वञ्‍च मे मग्गमक्खाहि, अञ्‍जसं अमतोगधं।

अहं मोनेन मोनिस्सं, गङ्गासोतोव सागर’’न्ति॥

… वल्‍लियो थेरो…।

५. वीतसोकत्थेरगाथा

१६९.

 ‘‘केसे  मे ओलिखिस्सन्ति, कप्पको उपसङ्कमि।

ततो  आदासमादाय, सरीरं पच्‍चवेक्खिसं॥

१७०.

 ‘‘तुच्छो  कायो अदिस्सित्थ, अन्धकारो तमो ब्यगा।

सब्बे चोळा समुच्छिन्‍ना, नत्थि दानि पुनब्भवो’’ति॥

… वीतसोको थेरो…।

६. पुण्णमासत्थेरगाथा

१७१.

 ‘‘पञ्‍च नीवरणे हित्वा, योगक्खेमस्स पत्तिया।

धम्मादासं गहेत्वान, ञाणदस्सनमत्तनो॥

१७२.

 ‘‘पच्‍चवेक्खिं इमं कायं, सब्बं सन्तरबाहिरं।

अज्झत्तञ्‍च बहिद्धा च, तुच्छो कायो अदिस्सथा’’ति॥

… पुण्णमासो थेरो…।

७. नन्दकत्थेरगाथा

१७३.

 ‘‘यथापि भद्दो आजञ्‍ञो, खलित्वा पतितिट्ठति।

भिय्यो लद्दान संवेगं, अदीनो वहते धुरं॥

१७४.

 ‘‘एवं दस्सनसम्पन्‍नं, सम्मासम्बुद्धसावकं।

आजानीयं मं धारेथ, पुत्तं बुद्धस्स ओरस’’न्ति॥

… नन्दको थेरो…।

८. भरतत्थेरगाथा

१७५.

 ‘‘एहि नन्दक गच्छाम, उपज्झायस्स सन्तिकं।

सीहनादं नदिस्साम, बुद्धसेट्ठस्स सम्मुखा॥

१७६.

 ‘‘याय नो अनुकम्पाय, अम्हे पब्बाजयी मुनि।

सो नो अत्थो अनुप्पत्तो, सब्बसंयोजनक्खयो’’ति॥

… भरतो थेरो…।

९. भारद्वाजत्थेरगाथा

१७७.

 ‘‘नदन्ति  एवं सप्पञ्‍ञा, सीहाव गिरिगब्भरे।

वीरा विजितसङ्गामा, जेत्वा मारं सवाहनिं [सवाहनं (बहूसु)]॥

१७८.

 ‘‘सत्था च परिचिण्णो मे, धम्मो सङ्घो च पूजितो।

अहञ्‍च वित्तो सुमनो, पुत्तं दिस्वा अनासव’’न्ति॥

… भारद्वाजो थेरो…।

१०. कण्हदिन्‍नत्थेरगाथा

१७९.

 ‘‘उपासिता सप्पुरिसा, सुता धम्मा अभिण्हसो।

सुत्वान पटिपज्‍जिस्सं, अञ्‍जसं अमतोगधं॥

१८०.

 ‘‘भवरागहतस्स मे सतो, भवरागो पुन मे न विज्‍जति।

न चाहु न च मे भविस्सति, न च मे एतरहि विज्‍जती’’ति॥

… कण्हदिन्‍नो थेरो…।

वग्गो ततियो निट्ठितो।

तस्सुद्दानं –

उत्तरो भद्दजित्थेरो, सोभितो वल्‍लियो इसि।

वीतसोको च यो थेरो, पुण्णमासो च नन्दको।

भरतो भारद्वाजो च, कण्हदिन्‍नो महामुनीति॥

४. चतुत्थवग्गो

१. मिगसिरत्थेरगाथा

१८१.

 ‘‘यतो  अहं पब्बजितो, सम्मासम्बुद्धसासने।

विमुच्‍चमानो उग्गच्छिं, कामधातुं उपच्‍चगं॥

१८२.

 ‘‘ब्रह्मुनो  पेक्खमानस्स, ततो चित्तं विमुच्‍चि मे।

अकुप्पा मे विमुत्तीति, सब्बसंयोजनक्खया’’ति॥

… मिगसिरो थेरो…।

२. सिवकत्थेरगाथा

१८३.

 ‘‘अनिच्‍चानि  गहकानि, तत्थ तत्थ पुनप्पुनं।

गहकारं [गहकारकं (सी॰ पी॰)] गवेसन्तो, दुक्खा जाति पुनप्पुनं॥

१८४.

 ‘‘गहकारक दिट्ठोसि, पुन गेहं न काहसि।

सब्बा ते फासुका भग्गा, थूणिका [थूणिरा (पी॰ क॰), धुणिरा (स्या॰)] च विदालिता [पदालिता (सी॰ स्या॰)]।

विमरियादिकतं चित्तं, इधेव विधमिस्सती’’ति॥

… सिवको [सीवको (सी॰)] थेरो…।

३. उपवाणत्थेरगाथा

१८५.

 ‘‘अरहं सुगतो लोके, वातेहाबाधितो [… बाधितो (क॰)] मुनि।

सचे उण्होदकं अत्थि, मुनिनो देहि ब्राह्मण॥

१८६.

 ‘‘पूजितो पूजनेय्यानं [पूजनीयानं (सी॰)], सक्‍करेय्यान सक्‍कतो।

अपचितोपचेय्यानं [अपचनीयानं (सी॰), अपचिनेय्यानं (स्या॰)], तस्स इच्छामि हातवे’’ति॥

… उपवाणो थेरो…।

४. इसिदिन्‍नत्थेरगाथा

१८७.

 ‘‘दिट्ठा मया धम्मधरा उपासका, कामा अनिच्‍चा इति भासमाना।

सारत्तरत्ता मणिकुण्डलेसु, पुत्तेसु दारेसु च ते अपेक्खा॥

१८८.

 ‘‘अद्धा न जानन्ति यतोध धम्मं, कामा  अनिच्‍चा इति चापि आहु।

रागञ्‍च तेसं न बलत्थि छेत्तुं, तस्मा सिता पुत्तदारं धनञ्‍चा’’ति॥

… इसिदिन्‍नो थेरो…।

५. सम्बुलकच्‍चानत्थेरगाथा

१८९.

 ‘‘देवो  च वस्सति देवो च गळगळायति,

एकको चाहं भेरवे बिले विहरामि।

तस्स मय्हं एककस्स भेरवे बिले विहरतो,

नत्थि भयं वा छम्भितत्तं वा लोमहंसो वा॥

१९०.

 ‘‘धम्मता  ममसा यस्स मे, एककस्स भेरवे बिले।

विहरतो नत्थि भयं वा, छम्भितत्तं वा लोमहंसो वा’’ति॥

… सम्बुलकच्‍चानो [सम्बहुलकच्‍चानो (क॰)] थेरो…।

६. नितकत्थेरगाथा

१९१.

 [उदा॰ ३४ उदानेपि] ‘‘कस्स  सेलूपमं चित्तं, ठितं नानुपकम्पति।

विरत्तं रजनीयेसु, कुप्पनीये न कुप्पति।

यस्सेवं भावितं चित्तं, कुतो तं दुक्खमेस्सति॥

१९२.

 ‘‘मम सेलूपमं चित्तं, ठितं नानुपकम्पति।

विरत्तं रजनीयेसु, कुप्पनीये न कुप्पति।

ममेवं भावितं चित्तं, कुतो मं दुक्खमेस्सती’’ति॥

… नितको [खितको (सी॰ स्या॰)] थेरो…।

७. सोणपोटिरियत्थेरगाथा

१९३.

 ‘‘न ताव सुपितुं होति, रत्ति नक्खत्तमालिनी।

पटिजग्गितुमेवेसा, रत्ति होति विजानता॥

१९४.

 ‘‘हत्थिक्खन्धावपतितं, कुञ्‍जरो चे अनुक्‍कमे।

सङ्गामे मे मतं सेय्यो, यञ्‍चे जीवे पराजितो’’ति॥

… सोणो पोटिरियो [सेलिस्सरियो (सी॰), पोट्टिरियपुत्तो (स्या॰)] थेरो …।

८. निसभत्थेरगाथा

१९५.

 ‘‘पञ्‍च  कामगुणे हित्वा, पियरूपे मनोरमे।

सद्धाय घरा निक्खम्म, दुक्खस्सन्तकरो भवे॥

१९६.

 ‘‘नाभिनन्दामि मरणं, नाभिनन्दामि जीवितं।

कालञ्‍च पटिकङ्खामि, सम्पजानो पतिस्सतो’’ति॥

… निसभो थेरो…।

९. उसभत्थेरगाथा

१९७.

 ‘‘अम्बपल्‍लवसङ्कासं, अंसे कत्वान चीवरं।

निसिन्‍नो हत्थिगीवायं, गामं पिण्डाय पाविसिं॥

१९८.

 ‘‘हत्थिक्खन्धतो  ओरुय्ह, संवेगं अलभिं तदा।

सोहं दित्तो तदा सन्तो, पत्तो मे आसवक्खयो’’ति॥

… उसभो थेरो…।

१०. कप्पटकुरत्थेरगाथा

१९९.

 ‘‘अयमिति कप्पटो कप्पटकुरो, अच्छाय अतिभरिताय [अतिभरियाय (सी॰ क॰), अच्‍चं भराय (स्या॰)]।

अमतघटिकायं धम्मकटमत्तो [धम्मकटपत्तो (स्या॰ क॰ अट्ठ॰), धम्मकटमग्गो (सी॰ अट्ठ॰)], कतपदं झानानि ओचेतुं॥

२००.

 ‘‘मा  खो त्वं कप्पट पचालेसि, मा त्वं उपकण्णम्हि ताळेस्सं।

न  हि [न वा (क॰)] त्वं कप्पट मत्तमञ्‍ञासि, सङ्घमज्झम्हि पचलायमानोति॥

… कप्पटकुरो थेरो…।

वग्गो चतुत्थो निट्ठितो।

तस्सुद्दानं –

मिगसिरो  सिवको च, उपवानो च पण्डितो।

इसिदिन्‍नो च कच्‍चानो, नितको च महावसी।

पोटिरियपुत्तो निसभो, उसभो कप्पटकुरोति॥

५. पञ्‍चमवग्गो

१. कुमारकस्सपत्थेरगाथा

२०१.

 ‘‘अहो बुद्धा अहो धम्मा, अहो नो सत्थु सम्पदा।

यत्थ एतादिसं धम्मं, सावको सच्छिकाहि’’ति॥

२०२.

 ‘‘असङ्खेय्येसु कप्पेसु, सक्‍कायाधिगता अहू।

तेसमयं पच्छिमको, चरिमोयं समुस्सयो।

जातिमरणसंसारो, नत्थि दानि पुनब्भवो’’ति॥

… कुमारकस्सपो थेरो…।

२. धम्मपालत्थेरगाथा

२०३.

 ‘‘यो  हवे दहरो भिक्खु, युञ्‍जति बुद्धसासने।

जागरो स हि सुत्तेसु [पतिसुत्तेसु (सी॰ क॰)], अमोघं तस्स जीवितं॥

२०४.

 ‘‘तस्मा  सद्धञ्‍च सीलञ्‍च, पसादं धम्मदस्सनं।

अनुयुञ्‍जेथ मेधावी, सरं बुद्धान सासन’’न्ति॥

… धम्मपालो थेरो…।

३. ब्रह्मालित्थेरगाथा

२०५.

 ‘‘कस्सिन्द्रियानि समथङ्गतानि, अस्सा यथा सारथिना सुदन्ता।

पहीनमानस्स अनासवस्स, देवापि कस्स [तस्स (बहूसु)] पिहयन्ति तादिनो’’ति॥

२०६.

 [ध॰ प॰ ९४ धम्मपदेपि] ‘‘मय्हिन्द्रियानि  समथङ्गतानि, अस्सा यथा सारथिना सुदन्ता।

पहीनमानस्स अनासवस्स, देवापि मय्हं पिहयन्ति तादिनो’’ति॥

… ब्रह्मालि थेरो…।

४. मोघराजत्थेरगाथा

२०७.

 ‘‘छविपापक  चित्तभद्दक, मोघराज सततं समाहितो।

हेमन्तिकसीतकालरत्तियो [हेमन्तिककालरत्तियो (क॰)], भिक्खु त्वंसि कथं करिस्ससि’’॥

२०८.

 ‘‘सम्पन्‍नसस्सा मगधा, केवला इति मे सुतं।

पलालच्छन्‍नको सेय्यं, यथञ्‍ञे सुखजीविनो’’ति॥

… मोघराजा थेरो…।

५. विसाखपञ्‍चालपुत्तत्थेरगाथा

२०९.

 ‘‘न उक्खिपे नो च परिक्खिपे परे, ओक्खिपे पारगतं न एरये।

न  चत्तवण्णं परिसासु ब्याहरे, अनुद्धतो सम्मितभाणि सुब्बतो॥

२१०.

 ‘‘सुसुखुमनिपुणत्थदस्सिना, मतिकुसलेन निवातवुत्तिना।

संसेवितवुद्धसीलिना, निब्बानं न हि तेन दुल्‍लभ’’न्ति॥

… विसाखो पञ्‍चालपुत्तो थेरो …।

६. चूळकत्थेरगाथा

२११.

 ‘‘नदन्ति  मोरा सुसिखा सुपेखुणा, सुनीलगीवा सुमुखा सुगज्‍जिनो।

सुसद्दला चापि महामही अयं, सुब्यापितम्बु सुवलाहकं नभं॥

२१२.

 ‘‘सुकल्‍लरूपो  सुमनस्स झायतं [झायितं (स्या॰ क॰)], सुनिक्‍कमो साधु सुबुद्धसासने।

सुसुक्‍कसुक्‍कं निपुणं सुदुद्दसं, फुसाहि तं उत्तममच्‍चुतं पद’’न्ति॥

… चूळको [चूलको (सी॰ अट्ठ॰)] थेरो…।

७. अनूपमत्थेरगाथा

२१३.

 ‘‘नन्दमानागतं चित्तं, सूलमारोपमानकं।

तेन तेनेव वजसि, येन सूलं कलिङ्गरं॥

२१४.

 ‘‘ताहं चित्तकलिं ब्रूमि, तं ब्रूमि चित्तदुब्भकं।

सत्था ते दुल्‍लभो लद्धो, मानत्थे मं नियोजयी’’ति॥

… अनूपमो थेरो…।

८. वज्‍जितत्थेरगाथा

२१५.

 ‘‘संसरं  दीघमद्धानं, गतीसु परिवत्तिसं।

अपस्सं अरियसच्‍चानि, अन्धभूतो [अन्धीभूतो (क॰)] पुथुज्‍जनो॥

२१६.

 ‘‘तस्स  मे अप्पमत्तस्स, संसारा विनळीकता।

सब्बा गती समुच्छिन्‍ना, नत्थि दानि पुनब्भवो’’ति॥

… वज्‍जितो थेरो…।

९. सन्धितत्थेरगाथा

२१७.

 ‘‘अस्सत्थे हरितोभासे, संविरूळ्हम्हि पादपे।

एकं बुद्धगतं सञ्‍ञं, अलभित्थं [अलभिं हं (क॰)] पतिस्सतो॥

२१८.

 ‘‘एकतिंसे इतो कप्पे, यं सञ्‍ञमलभिं तदा।

तस्सा सञ्‍ञाय वाहसा, पत्तो मे आसवक्खयो’’ति॥

… सन्धितो थेरो…।

वग्गो पञ्‍चमो निट्ठितो।

तस्सुद्दानं  –

कुमारकस्सपो  थेरो, धम्मपालो च ब्रह्मालि।

मोघराजा विसाखो च, चूळको च अनूपमो।

वज्‍जितो सन्धितो थेरो, किलेसरजवाहनोति॥

दुकनिपातो निट्ठितो।


तत्रुद्दानं –

गाथादुकनिपातम्हि, नवुति चेव अट्ठ च।

थेरा एकूनपञ्‍ञासं, भासिता नयकोविदाति॥


३. तिकनिपातो

१. अङ्गणिकभारद्वाजत्थेरगाथा

२१९.

 ‘‘अयोनि  सुद्धिमन्वेसं, अग्गिं परिचरिं वने।

सुद्धिमग्गं अजानन्तो, अकासिं अमरं तपं [अकासिं अपरं तपं (स्या॰), अकासिं अमतं तपं (क॰)]॥

२२०.

 ‘‘तं सुखेन सुखं लद्धं, पस्स धम्मसुधम्मतं।

तिस्सो विज्‍जा अनुप्पत्ता, कतं बुद्धस्स सासनं॥

२२१.

 ‘‘ब्रह्मबन्धु पुरे आसिं, इदानि खोम्हि ब्राह्मणो।

तेविज्‍जो न्हातको [नहातको (सी॰ अट्ठ॰)] चम्हि, सोत्तियो चम्हि वेदगू’’ति॥

… अङ्गणिकभारद्वाजो थेरो…।

२. पच्‍चयत्थेरगाथा

२२२.

 ‘‘पञ्‍चाहाहं पब्बजितो, सेखो अप्पत्तमानसो,

विहारं मे पविट्ठस्स, चेतसो पणिधी अहु॥

२२३.

 ‘‘नासिस्सं न पिविस्सामि, विहारतो न निक्खमे।

नपि पस्सं निपातेस्सं, तण्हासल्‍ले अनूहते॥

२२४.

 ‘‘तस्स मेवं विहरतो, पस्स वीरियपरक्‍कमं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… पच्‍चयो थेरो…।

३. बाकुलत्थेरगाथा

२२५.

 ‘‘यो पुब्बे करणीयानि, पच्छा सो कातुमिच्छति।

सुखा सो धंसते ठाना, पच्छा च मनुतप्पति॥

२२६.

 ‘‘यञ्हि कयिरा तञ्हि वदे, यं न कयिरा न तं वदे।

अकरोन्तं  भासमानं, परिजानन्ति पण्डिता॥

२२७.

 ‘‘सुसुखं  वत निब्बानं, सम्मासम्बुद्धदेसितं।

असोकं विरजं खेमं, यत्थ दुक्खं निरुज्झती’’ति॥

… बाकुलो [बाक्‍कुलो (सी॰)] थेरो…।

४. धनियत्थेरगाथा

२२८.

 ‘‘सुखं चे जीवितुं इच्छे, सामञ्‍ञस्मिं अपेक्खवा।

सङ्घिकं नातिमञ्‍ञेय्य, चीवरं पानभोजनं॥

२२९.

 ‘‘सुखं चे जीवितुं इच्छे, सामञ्‍ञस्मिं अपेक्खवा।

अहि मूसिकसोब्भंव, सेवेथ सयनासनं॥

२३०.

 ‘‘सुखं चे  जीवितुं इच्छे, सामञ्‍ञस्मिं अपेक्खवा।

इतरीतरेन तुस्सेय्य, एकधम्मञ्‍च भावये’’ति॥

… धनियो थेरो…।

५. मातङ्गपुत्तत्थेरगाथा

२३१.

 ‘‘अतिसीतं अतिउण्हं, अतिसायमिदं अहु।

इति विस्सट्ठकम्मन्ते, खणा अच्‍चेन्ति माणवे॥

२३२.

 ‘‘यो च सीतञ्‍च उण्हञ्‍च, तिणा भिय्यो न मञ्‍ञति।

करं पुरिसकिच्‍चानि, सो सुखा न विहायति॥

२३३.

 ‘‘दब्बं कुसं पोटकिलं, उसीरं मुञ्‍जपब्बजं।

उरसा पनुदिस्सामि, विवेकमनुब्रूहय’’न्ति॥

… मातङ्गपुत्तो थेरो…।

६. खुज्‍जसोभितत्थेरगाथा

२३४.

 ‘‘ये चित्तकथी बहुस्सुता, समणा पाटलिपुत्तवासिनो।

तेसञ्‍ञतरोयमायुवा, द्वारे तिट्ठति खुज्‍जसोभितो॥

२३५.

 ‘‘ये  चित्तकथी बहुस्सुता, समणा पाटलिपुत्तवासिनो।

तेसञ्‍ञतरोयमायुवा, द्वारे तिट्ठति मालुतेरितो॥

२३६.

 ‘‘सुयुद्धेन सुयिट्ठेन, सङ्गामविजयेन च।

ब्रह्मचरियानुचिण्णेन, एवायं सुखमेधती’’ति॥

… खुज्‍जसोभितो थेरो…।

७. वारणत्थेरगाथा

२३७.

 ‘‘योध  कोचि मनुस्सेसु, परपाणानि हिंसति।

अस्मा लोका परम्हा च, उभया धंसते नरो॥

२३८.

 ‘‘यो च मेत्तेन चित्तेन, सब्बपाणानुकम्पति।

बहुञ्हि सो पसवति, पुञ्‍ञं तादिसको नरो॥

२३९.

 ‘‘सुभासितस्स सिक्खेथ, समणूपासनस्स च।

एकासनस्स च रहो, चित्तवूपसमस्स चा’’ति॥

… वारणो थेरो…।

८. वस्सिकत्थेरगाथा

२४०.

 ‘‘एकोपि सद्धो मेधावी, अस्सद्धानीध ञातिनं।

धम्मट्ठो सीलसम्पन्‍नो, होति अत्थाय बन्धुनं॥

२४१.

 ‘‘निग्गय्ह अनुकम्पाय, चोदिता ञातयो मया।

ञातिबन्धवपेमेन, कारं कत्वान भिक्खुसु॥

२४२.

 ‘‘ते अब्भतीता कालङ्कता, पत्ता ते तिदिवं सुखं।

भातरो मय्हं माता च, मोदन्ति कामकामिनो’’ति॥

… वस्सिको [पस्सिको (सी॰ स्या॰ पी॰)] थेरो…।

९. यसोजत्थेरगाथा

२४३.

 ‘‘कालपब्बङ्गसङ्कासो, किसो धमनिसन्थतो।

मत्तञ्‍ञू  अन्‍नपानम्हि, अदीनमनसो नरो’’॥

२४४.

 ‘‘फुट्ठो  डंसेहि मकसेहि, अरञ्‍ञस्मिं ब्रहावने।

नागो सङ्गामसीसेव, सतो तत्राधिवासये॥

२४५.

 ‘‘यथा ब्रह्मा तथा एको, यथा देवो तथा दुवे।

यथा गामो तथा तयो, कोलाहलं ततुत्तरि’’न्ति॥

… यसोजो थेरो…।

१०. साटिमत्तियत्थेरगाथा

२४६.

 ‘‘अहु  तुय्हं पुरे सद्धा, सा ते अज्‍ज न विज्‍जति।

यं तुय्हं तुय्हमेवेतं, नत्थि दुच्‍चरितं मम॥

२४७.

 ‘‘अनिच्‍चा हि चला सद्दा, एवं दिट्ठा हि सा मया।

रज्‍जन्तिपि विरज्‍जन्ति, तत्थ किं जिय्यते मुनि॥

२४८.

 ‘‘पच्‍चति मुनिनो भत्तं, थोकं थोकं कुले कुले।

पिण्डिकाय चरिस्सामि, अत्थि जङ्घबलं [जङ्घाबलं (सी॰)] ममा’’ति॥

… साटिमत्तियो थेरो…।

११. उपालित्थेरगाथा

२४९.

 ‘‘सद्धाय अभिनिक्खम्म, नवपब्बजितो नवो।

मित्ते भजेय्य कल्याणे, सुद्धाजीवे अतन्दिते॥

२५०.

 ‘‘सद्धाय अभिनिक्खम्म, नवपब्बजितो नवो।

सङ्घस्मिं विहरं भिक्खु, सिक्खेथ विनयं बुधो॥

२५१.

 ‘‘सद्धाय अभिनिक्खम्म, नवपब्बजितो नवो।

कप्पाकप्पेसु कुसलो, चरेय्य अपुरक्खतो’’ति॥

… उपालित्थेरो…।

१२. उत्तरपालत्थेरगाथा

२५२.

 ‘‘पण्डितं  वत मं सन्तं, अलमत्थविचिन्तकं।

पञ्‍च कामगुणा लोके, सम्मोहा पातयिंसु मं॥

२५३.

 ‘‘पक्खन्दो मारविसये, दळ्हसल्‍लसमप्पितो।

असक्खिं मच्‍चुराजस्स, अहं पासा पमुच्‍चितुं॥

२५४.

 ‘‘सब्बे  कामा पहीना मे, भवा सब्बे पदालिता [विदालिता (सी॰ पी॰ अट्ठ॰)]।

विक्खीणो जातिसंसारो, नत्थि दानि पुनब्भवो’’ति॥

… उत्तरपालो थेरो…।

१३. अभिभूतत्थेरगाथा

२५५.

 ‘‘सुणाथ ञातयो सब्बे, यावन्तेत्थ समागता।

धम्मं वो देसयिस्सामि, दुक्खा जाति पुनप्पुनं॥

२५६.

 [सं॰ नि॰ १.१८५] ‘‘आरम्भथ [आरभथ (सी॰ स्या॰), आरब्भथ (क॰)] निक्‍कमथ, युञ्‍जथ बुद्धसासने।

धुनाथ मच्‍चुनो सेनं, नळागारंव कुञ्‍जरो॥

२५७.

 ‘‘यो  इमस्मिं धम्मविनये, अप्पमत्तो विहस्सति [विहेस्सति (स्या॰ पी॰)]।

पहाय जातिसंसारं, दुक्खस्सन्तं करिस्सती’’ति॥

… अभिभूतो थेरो…।

१४. गोतमत्थेरगाथा

२५८.

 ‘‘संसरं  हि निरयं अगच्छिस्सं, पेतलोकमगमं पुनप्पुनं।

दुक्खमम्हिपि तिरच्छानयोनियं, नेकधा हि वुसितं चिरं मया॥

२५९.

 ‘‘मानुसोपि च भवोभिराधितो, सग्गकायमगमं सकिं सकिं।

रूपधातुसु  अरूपधातुसु, नेवसञ्‍ञिसु असञ्‍ञिसुट्ठितं॥

२६०.

 ‘‘सम्भवा सुविदिता असारका, सङ्खता पचलिता सदेरिता।

तं विदित्वा महमत्तसम्भवं, सन्तिमेव सतिमा समज्झग’’न्ति॥

… गोतमो थेरो…।

१५. हारितत्थेरगाथा

२६१.

 ‘‘यो पुब्बे करणीयानि, पच्छा सो कातुमिच्छति।

सुखा सो धंसते ठाना, पच्छा च मनुतप्पति॥

२६२.

 ‘‘यञ्हि  कयिरा तञ्हि वदे, यं न कयिरा न तं वदे।

अकरोन्तं भासमानं, परिजानन्ति पण्डिता॥

२६३.

 ‘‘सुसुखं वत निब्बानं, सम्मासम्बुद्धदेसितं।

असोकं विरजं खेमं, यत्थ दुक्खं निरुज्झती’’ति॥

… हारितो थेरो…।

१६. विमलत्थेरगाथा

२६४.

 ‘‘पापमित्ते विवज्‍जेत्वा, भजेय्युत्तमपुग्गलं।

ओवादे चस्स तिट्ठेय्य, पत्थेन्तो अचलं सुखं॥

२६५.

 ‘‘परित्तं दारुमारुय्ह, यथा सीदे महण्णवे।

एवं कुसीतमागम्म, साधुजीवीपि सीदति।

तस्मा तं परिवज्‍जेय्य, कुसीतं हीनवीरियं॥

२६६.

 ‘‘पविवित्तेहि  अरियेहि, पहितत्तेहि झायिभि।

निच्‍चं  आरद्धवीरियेहि, पण्डितेहि सहावसे’’ति॥

… विमलो थेरो…।

तिकनिपातो निट्ठितो।


तत्रुद्दानं –

अङ्गणिको भारद्वाजो, पच्‍चयो बाकुलो इसि।

धनियो मातङ्गपुत्तो, सोभितो वारणो इसि॥

वस्सिको च यसोजो च, साटिमत्तियुपालि च।

उत्तरपालो अभिभूतो, गोतमो हारितोपि च॥

थेरो तिकनिपातम्हि, निब्बाने विमलो कतो।

अट्ठतालीस गाथायो, थेरा सोळस कित्तिताति॥


४. चतुकनिपातो

१. नागसमालत्थेरगाथा

२६७.

 ‘‘अलङ्कता  सुवसना, मालिनी चन्दनुस्सदा।

मज्झे महापथे नारी, तुरिये नच्‍चति नट्टकी॥

२६८.

 ‘‘पिण्डिकाय पविट्ठोहं, गच्छन्तो नं उदिक्खिसं।

अलङ्कतं सुवसनं, मच्‍चुपासंव ओड्डितं॥

२६९.

 ‘‘ततो मे मनसीकारो, योनिसो उदपज्‍जथ।

आदीनवो पातुरहु, निब्बिदा समतिट्ठथ [सम्पतिट्ठथ (क॰)]॥

२७०.

 ‘‘ततो चित्तं विमुच्‍चि मे, पस्स धम्मसुधम्मतं।

तिस्सो  विज्‍जा अनुप्पत्ता, कतं बुद्धस्स सासन’’न्ति॥

… नागसमालो थेरो…।

२. भगुत्थेरगाथा

२७१.

 ‘‘अहं मिद्धेन पकतो, विहारा उपनिक्खमिं।

चङ्कमं अभिरुहन्तो, तत्थेव पपतिं छमा॥

२७२.

 ‘‘गत्तानि परिमज्‍जित्वा, पुनपारुय्ह चङ्कमं।

चङ्कमे चङ्कमिं सोहं, अज्झत्तं सुसमाहितो॥

२७३.

 ‘‘ततो मे मनसीकारो, योनिसो उदपज्‍जथ।

आदीनवो पातुरहु, निब्बिदा समतिट्ठथ॥

२७४.

 ‘‘ततो चित्तं विमुच्‍चि मे, पस्स धम्मसुधम्मतं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… भगुत्थेरो…।

३. सभियत्थेरगाथा

२७५.

 [ध॰ प॰ ६ धम्मपदेपि] ‘‘परे च न विजानन्ति, मयमेत्थ यमामसे।

ये च तत्थ विजानन्ति, ततो सम्मन्ति मेधगा॥

२७६.

 ‘‘यदा  च अविजानन्ता, इरियन्त्यमरा विय।

विजानन्ति च ये धम्मं, आतुरेसु अनातुरा॥

२७७.

 ‘‘यं  किञ्‍चि सिथिलं कम्मं, संकिलिट्ठञ्‍च यं वतं।

सङ्कस्सरं ब्रह्मचरियं, न तं होति महप्फलं॥

२७८.

 ‘‘यस्स सब्रह्मचारीसु, गारवो नूपलब्भति।

आरका होति सद्धम्मा, नभं पुथविया यथा’’ति॥

… सभियो थेरो…।

४. नन्दकत्थेरगाथा

२७९.

 ‘‘धिरत्थु  पूरे दुग्गन्धे, मारपक्खे अवस्सुते।

नवसोतानि ते काये, यानि सन्दन्ति सब्बदा॥

२८०.

 ‘‘मा  पुराणं अमञ्‍ञित्थो, मासादेसि तथागते।

सग्गेपि ते न रज्‍जन्ति, किमङ्गं पन [किमङ्ग पन (सी॰)] मानुसे॥

२८१.

 ‘‘ये च खो बाला दुम्मेधा, दुम्मन्ती मोहपारुता।

तादिसा तत्थ रज्‍जन्ति, मारखित्तम्हि बन्धने॥

२८२.

 ‘‘येसं रागो च दोसो च, अविज्‍जा च विराजिता।

तादी तत्थ न रज्‍जन्ति, छिन्‍नसुत्ता अबन्धना’’ति॥

… नन्दको थेरो…।

५. जम्बुकत्थेरगाथा

२८३.

 ‘‘पञ्‍चपञ्‍ञासवस्सानि, रजोजल्‍लमधारयिं।

भुञ्‍जन्तो मासिकं भत्तं, केसमस्सुं अलोचयिं॥

२८४.

 ‘‘एकपादेन अट्ठासिं, आसनं परिवज्‍जयिं।

सुक्खगूथानि च खादिं, उद्देसञ्‍च न सादियिं॥

२८५.

 ‘‘एतादिसं करित्वान, बहुं दुग्गतिगामिनं।

वुय्हमानो महोघेन, बुद्धं सरणमागमं॥

२८६.

 ‘‘सरणगमनं पस्स, पस्स धम्मसुधम्मतं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… जम्बुको थेरो…।

६. सेनकत्थेरगाथा

२८७.

 ‘‘स्वागतं  वत मे आसि, गयायं गयफग्गुया।

यं अद्दसासिं सम्बुद्धं, देसेन्तं धम्ममुत्तमं॥

२८८.

 ‘‘महप्पभं  गणाचरियं, अग्गपत्तं विनायकं।

सदेवकस्स लोकस्स, जिनं अतुलदस्सनं॥

२८९.

 ‘‘महानागं महावीरं, महाजुतिमनासवं।

सब्बासवपरिक्खीणं, सत्थारमकुतोभयं॥

२९०.

 ‘‘चिरसंकिलिट्ठं वत मं, दिट्ठिसन्दानबन्धितं [सन्धितं (सी॰ स्या॰), सन्दितं (पी॰ सी॰ अट्ठ॰)]।

विमोचयि सो भगवा, सब्बगन्थेहि सेनक’’न्ति॥

… सेनको थेरो…।

७. सम्भूतत्थेरगाथा

२९१.

 ‘‘यो दन्धकाले तरति, तरणीये च दन्धये।

अयोनि [अयोनिसो (स्या॰)] संविधानेन, बालो दुक्खं निगच्छति॥

२९२.

 ‘‘तस्सत्था परिहायन्ति, काळपक्खेव चन्दिमा।

आयसक्यञ्‍च [आयसस्यञ्‍च (सी॰)] पप्पोति, मित्तेहि च विरुज्झति॥

२९३.

 ‘‘यो दन्धकाले दन्धेति, तरणीये च तारये।

योनिसो संविधानेन, सुखं पप्पोति पण्डितो॥

२९४.

 ‘‘तस्सत्था परिपूरेन्ति, सुक्‍कपक्खेव चन्दिमा।

यसो कित्तिञ्‍च पप्पोति, मित्तेहि न विरुज्झती’’ति॥

… सम्भूतो थेरो…।

८. राहुलत्थेरगाथा

२९५.

 ‘‘उभयेनेव  सम्पन्‍नो, राहुलभद्दोति मं विदू।

यञ्‍चम्हि पुत्तो बुद्धस्स, यञ्‍च धम्मेसु चक्खुमा॥

२९६.

 ‘‘यञ्‍च मे आसवा खीणा, यञ्‍च नत्थि पुनब्भवो।

अरहा  दक्खिणेय्योम्हि, तेविज्‍जो अमतद्दसो॥

२९७.

 ‘‘कामन्धा  जालपच्छन्‍ना, तण्हाछादनछादिता।

पमत्तबन्धुना बद्धा, मच्छाव कुमिनामुखे॥

२९८.

 ‘‘तं  कामं अहमुज्झित्वा, छेत्वा मारस्स बन्धनं।

समूलं तण्हमब्बुय्ह, सीतिभूतोस्मि निब्बुतो’’ति॥

… राहुलो थेरो…।

९. चन्दनत्थेरगाथा

२९९.

 ‘‘जातरूपेन सञ्छन्‍ना [पच्छन्‍ना (सी॰)], दासीगणपुरक्खता।

अङ्केन पुत्तमादाय, भरिया मं उपागमि॥

३००.

 ‘‘तञ्‍च दिस्वान आयन्तिं, सकपुत्तस्स मातरं।

अलङ्कतं सुवसनं, मच्‍चुपासंव ओड्डितं॥

३०१.

 ‘‘ततो मे मनसीकारो, योनिसो उदपज्‍जथ।

आदीनवो पातुरहु, निब्बिदा समतिट्ठथ॥

३०२.

 ‘‘ततो चित्तं विमुच्‍चि मे, पस्स धम्मसुधम्मतं। 

तिस्सो विज्‍जा अनुप्पत्ता, कतं बुद्धस्स सासन’’न्ति॥

… चन्दनो थेरो…।

१०. धम्मिकत्थेरगाथा

३०३.

 [जा॰ १.१०.१०२ जातकेपि] ‘‘धम्मो हवे रक्खति धम्मचारिं, धम्मो सुचिण्णो सुखमावहति।

एसानिसंसो धम्मे सुचिण्णे, न दुग्गतिं गच्छति धम्मचारी॥

३०४.

 [जा॰ १.१५.३८५] ‘‘नहि धम्मो अधम्मो च, उभो समविपाकिनो।

अधम्मो  निरयं नेति, धम्मो पापेति सुग्गतिं॥

३०५.

 ‘‘तस्मा हि धम्मेसु करेय्य छन्दं, इति मोदमानो सुगतेन तादिना।

धम्मे ठिता सुगतवरस्स सावका, नीयन्ति धीरा सरणवरग्गगामिनो॥

३०६.

 ‘‘विप्फोटितो  गण्डमूलो, तण्हाजालो समूहतो।

सो खीणसंसारो न चत्थि किञ्‍चनं,

चन्दो यथा दोसिना पुण्णमासिय’’न्ति॥

… धम्मिको थेरो…।

११. सप्पकत्थेरगाथा

३०७.

 ‘‘यदा बलाका सुचिपण्डरच्छदा, काळस्स मेघस्स भयेन तज्‍जिता।

पलेहिति आलयमालयेसिनी, तदा नदी अजकरणी रमेति मं॥

३०८.

 ‘‘यदा  बलाका सुविसुद्धपण्डरा, काळस्स मेघस्स भयेन तज्‍जिता।

परियेसति लेणमलेणदस्सिनी, तदा नदी अजकरणी रमेति मं॥

३०९.

 ‘‘कं नु तत्थ न रमेन्ति, जम्बुयो उभतो तहिं।

सोभेन्ति आपगाकूलं, मम लेणस्स [महालेणस्स (स्या॰ क॰)] पच्छतो॥

३१०.

 ‘‘ता मतमदसङ्घसुप्पहीना,

भेका  मन्दवती पनादयन्ति।

‘नाज्‍ज गिरिनदीहि विप्पवाससमयो,

खेमा अजकरणी सिवा सुरम्मा’’’ति॥

… सप्पको थेरो…।

१२. मुदितत्थेरगाथा

३११.

 ‘‘पब्बजिं जीविकत्थोहं, लद्धान उपसम्पदं।

ततो सद्धं पटिलभिं, दळ्हवीरियो परक्‍कमिं॥

३१२.

 ‘‘कामं भिज्‍जतुयं कायो, मंसपेसी विसीयरुं [विसियन्तु (क॰)]।

उभो जण्णुकसन्धीहि, जङ्घायो पपतन्तु मे॥

३१३.

 ‘‘नासिस्सं  न पिविस्सामि, विहारा च न निक्खमे।

नपि पस्सं निपातेस्सं, तण्हासल्‍ले अनूहते॥

३१४.

 ‘‘तस्स मेवं विहरतो, पस्स वीरियपरक्‍कमं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… मुदितो थेरो…।

चतुक्‍कनिपातो निट्ठितो।


तत्रुद्दानं –

नागसमालो भगु च, सभियो नन्दकोपि च।

जम्बुको सेनको थेरो, सम्भूतो राहुलोपि च॥

भवति चन्दनो थेरो, दसेते [इदानि नवेव थेरा दिस्सन्ति] बुद्धसावका।

धम्मिको सप्पको थेरो, मुदितो चापि ते तयो।

गाथायो द्वे च पञ्‍ञास, थेरा सब्बेपि तेरसाति [इदानि द्वादसेव थेरा दिस्सन्ति]॥


५. पञ्‍चकनिपातो

१. राजदत्तत्थेरगाथा

३१५.

 ‘‘भिक्खु  सिवथिकं [सीवथिकं (सी॰ स्या॰ पी॰)] गन्त्वा, अद्दस इत्थिमुज्झितं।

अपविद्धं सुसानस्मिं, खज्‍जन्तिं किमिही फुटं॥

३१६.

 ‘‘यञ्हि एके जिगुच्छन्ति, मतं दिस्वान पापकं।

कामरागो पातुरहु, अन्धोव सवती [वसती (सी॰)] अहुं॥

३१७.

 ‘‘ओरं ओदनपाकम्हा, तम्हा ठाना अपक्‍कमिं।

सतिमा सम्पजानोहं, एकमन्तं उपाविसिं॥

३१८.

 ‘‘ततो मे मनसीकारो, योनिसो उदपज्‍जथ।

आदीनवो पातुरहु, निब्बिदा समतिट्ठथ॥

३१९.

 ‘‘ततो चित्तं विमुच्‍चि मे, पस्स धम्मसुधम्मतं।

तिस्सो विज्‍जा अनुप्पत्ता, कतं बुद्धस्स सासन’’न्ति॥

… राजदत्तो थेरो…।

२. सुभूतत्थेरगाथा

३२०.

 ‘‘अयोगे युञ्‍जमत्तानं, पुरिसो किच्‍चमिच्छको [किच्‍चमिच्छतो (सी॰), किच्‍चमिच्छयं (कत्थचि)]।

चरं चे नाधिगच्छेय्य, ‘तं मे दुब्भगलक्खणं’॥

३२१.

 ‘‘अब्बूळ्हं अघगतं विजितं, एकञ्‍चे ओस्सजेय्य कलीव सिया।

सब्बानिपि चे ओस्सजेय्य अन्धोव सिया, समविसमस्स अदस्सनतो॥

३२२.

 ‘‘यञ्हि  कयिरा तञ्हि वदे, यं न कयिरा न तं वदे।

अकरोन्तं भासमानं, परिजानन्ति पण्डिता॥

३२३.

 [ध॰ प॰ ५१ धम्मपदेपि] ‘‘यथापि रुचिरं पुप्फं, वण्णवन्तं अगन्धकं।

एवं सुभासिता वाचा, अफला होति अकुब्बतो॥

३२४.

 [ध॰ प॰ ५२] ‘‘यथापि  रुचिरं पुप्फं, वण्णवन्तं सुगन्धकं [सगन्धकं (सी॰ स्या॰ पी॰)]।

एवं सुभासिता वाचा, सफला होति कुब्बतो’’ति [सकुब्बतो (सी॰ पी॰), सुकुब्बतो (स्या॰)]॥

… सुभूतो थेरो…।

३. गिरिमानन्दत्थेरगाथा

३२५.

 ‘‘वस्सति  देवो यथा सुगीतं, छन्‍ना मे कुटिका सुखा निवाता।

तस्सं विहरामि वूपसन्तो, अथ चे पत्थयसी पवस्स देव॥

३२६.

 ‘‘वस्सति देवो यथा सुगीतं, छन्‍ना मे कुटिका सुखा निवाता।

तस्सं विहरामि सन्तचित्तो, अथ चे पत्थयसी पवस्स देव॥

३२७.

 ‘‘वस्सति देवो…पे॰… तस्सं विहरामि वीतरागो…पे॰…॥

३२८.

 ‘‘वस्सति देवो…पे॰… तस्सं विहरामि वीतदोसो…पे॰…॥

३२९.

 ‘‘वस्सति देवो…पे॰… तस्सं  विहरामि वीतमोहो।

अथ चे पत्थयसी पवस्स देवा’’ति॥

… गिरिमानन्दो थेरो…।

४. सुमनत्थेरगाथा

३३०.

 ‘‘यं पत्थयानो धम्मेसु, उपज्झायो अनुग्गहि।

अमतं अभिकङ्खन्तं, कतं कत्तब्बकं मया॥

३३१.

 ‘‘अनुप्पत्तो सच्छिकतो, सयं धम्मो अनीतिहो।

विसुद्धिञाणो निक्‍कङ्खो, ब्याकरोमि तवन्तिके॥

३३२.

 ‘‘पुब्बेनिवासं जानामि, दिब्बचक्खु विसोधितं।

सदत्थो मे अनुप्पत्तो, कतं बुद्धस्स सासनं॥

३३३.

 ‘‘अप्पमत्तस्स मे सिक्खा, सुस्सुता तव सासने।

सब्बे मे आसवा खीणा, नत्थि दानि पुनब्भवो॥

३३४.

 ‘‘अनुसासि  मं अरियवता, अनुकम्पि अनुग्गहि।

अमोघो तुय्हमोवादो, अन्तेवासिम्हि सिक्खितो’’ति॥

… सुमनो थेरो…।

५. वड्ढत्थेरगाथा

३३५.

 ‘‘साधू हि किर मे माता, पतोदं उपदंसयि।

यस्साहं वचनं सुत्वा, अनुसिट्ठो जनेत्तिया।

आरद्धवीरियो पहितत्तो, पत्तो सम्बोधिमुत्तमं॥

३३६.

 ‘‘अरहा  दक्खिणेय्योम्हि, तेविज्‍जो अमतद्दसो।

जेत्वा नमुचिनो सेनं, विहरामि अनासवो॥

३३७.

 ‘‘अज्झत्तञ्‍च  बहिद्धा च, ये मे विज्‍जिंसु आसवा।

सब्बे असेसा उच्छिन्‍ना, न च उप्पज्‍जरे पुन॥

३३८.

 ‘‘विसारदा खो भगिनी, एतमत्थं अभासयि।

‘अपिहा नून मयिपि, वनथो ते न विज्‍जति’॥

३३९.

 ‘‘परियन्तकतं दुक्खं, अन्तिमोयं समुस्सयो।

जातिमरणसंसारो, नत्थि दानि पुनब्भवो’’ति॥

… वड्ढो थेरो…।

६. नदीकस्सपत्थेरगाथा

३४०.

 ‘‘अत्थाय वत मे बुद्धो, नदिं नेरञ्‍जरं अगा।

यस्साहं धम्मं सुत्वान, मिच्छादिट्ठिं विवज्‍जयिं॥

३४१.

 ‘‘यजिं  उच्‍चावचे यञ्‍ञे, अग्गिहुत्तं जुहिं अहं।

‘एसा सुद्धी’ति मञ्‍ञन्तो, अन्धभूतो [अन्धीभूतो (क॰)] पुथुज्‍जनो॥

३४२.

 ‘‘दिट्ठिगहनपक्खन्दो [पक्खन्तो (सी॰), पक्खन्‍नो (स्या॰ पी॰)], परामासेन मोहितो।

असुद्धिं मञ्‍ञिसं सुद्धिं, अन्धभूतो अविद्दसु॥

३४३.

 ‘‘मिच्छादिट्ठि पहीना मे, भवा सब्बे पदालिता [विदालिता (क॰)]।

जुहामि दक्खिणेय्यग्गिं, नमस्सामि तथागतं॥

३४४.

 ‘‘मोहा  सब्बे पहीना मे, भवतण्हा पदालिता।

विक्खीणो जातिसंसारो, नत्थि दानि पुनब्भवो’’ति॥

… नदीकस्सपो थेरो…।

७. गयाकस्सपत्थेरगाथा

३४५.

 ‘‘पातो मज्झन्हिकं सायं, तिक्खत्तुं दिवसस्सहं।

ओतरिं उदकं सोहं, गयाय गयफग्गुया॥

३४६.

 ‘‘‘यं  मया पकतं पापं, पुब्बे अञ्‍ञासु जातिसु।

तं दानीध पवाहेमि’, एवंदिट्ठि पुरे अहुं॥

३४७.

 ‘‘सुत्वा  सुभासितं वाचं, धम्मत्थसहितं पदं।

तथं याथावकं अत्थं, योनिसो पच्‍चवेक्खिसं।

३४८.

 ‘‘निन्हातसब्बपापोम्हि, निम्मलो पयतो सुचि।

सुद्धो सुद्धस्स दायादो, पुत्तो बुद्धस्स ओरसो॥

३४९.

 ‘‘ओगय्हट्ठङ्गिकं सोतं, सब्बपापं पवाहयिं।

तिस्सो विज्‍जा अज्झगमिं, कतं बुद्धस्स सासन’’न्ति॥

… गयाकस्सपो थेरो…।

८. वक्‍कलित्थेरगाथा

३५०.

 ‘‘वातरोगाभिनीतो त्वं, विहरं कानने वने।

पविट्ठगोचरे लूखे, कथं भिक्खु करिस्ससि॥

३५१.

 ‘‘पीतिसुखेन विपुलेन, फरमानो समुस्सयं।

लूखम्पि अभिसम्भोन्तो, विहरिस्सामि कानने॥

३५२.

 ‘‘भावेन्तो सतिपट्ठाने, इन्द्रियानि बलानि च।

बोज्झङ्गानि च भावेन्तो, विहरिस्सामि कानने॥

३५३.

 ‘‘आरद्धवीरिये पहितत्ते, निच्‍चं दळ्हपरक्‍कमे [आरद्धवीरियो पहितत्तो, निच्‍चं दळ्हपरक्‍कमो (सी॰)]।

समग्गे सहिते दिस्वा, विहरिस्सामि कानने॥

३५४.

 ‘‘अनुस्सरन्तो सम्बुद्धं, अग्गं दन्तं समाहितं।

अतन्दितो  रत्तिन्दिवं, विहरिस्सामि कानने’’ति॥

… वक्‍कलित्थेरो…।

९. विजितसेनत्थेरगाथा

३५५.

 ‘‘ओलग्गेस्सामि  ते चित्त, आणिद्वारेव हत्थिनं।

न तं पापे नियोजेस्सं, कामजाल [कामजालं (स्या॰)] सरीरज [सरीरजं (स्या॰ क॰)]॥

३५६.

 ‘‘त्वं  ओलग्गो न गच्छसि [न गञ्छिसि (पी)], द्वारविवरं गजोव अलभन्तो।

न च चित्तकलि पुनप्पुनं, पसक्‍क [पसहं (सी॰ स्या॰ पी॰)] पापरतो चरिस्ससि॥

३५७.

 ‘‘यथा कुञ्‍जरं अदन्तं, नवग्गहमङ्कुसग्गहो।

बलवा आवत्तेति अकामं, एवं आवत्तयिस्सं तं॥

३५८.

 ‘‘यथा वरहयदमकुसलो, सारथि पवरो दमेति आजञ्‍ञं।

एवं दमयिस्सं तं, पतिट्ठितो पञ्‍चसु बलेसु॥

३५९.

 ‘‘सतिया  तं निबन्धिस्सं, पयुत्तो ते दमेस्सामि [पयतत्तो वोदपेस्सामि (सी॰)]।

वीरियधुरनिग्गहितो, न यितो दूरं  गमिस्ससे चित्ता’’ति॥

… विजितसेनो थेरो…।

१०. यसदत्तत्थेरगाथा

३६०.

 ‘‘उपारम्भचित्तो दुम्मेधो, सुणाति जिनसासनं।

आरका होति सद्धम्मा, नभसो पथवी यथा॥

३६१.

 ‘‘उपारम्भचित्तो दुम्मेधो, सुणाति जिनसासनं।

परिहायति सद्धम्मा, काळपक्खेव चन्दिमा॥

३६२.

 ‘‘उपारम्भचित्तो दुम्मेधो, सुणाति जिनसासनं।

परिसुस्सति सद्धम्मे, मच्छो अप्पोदके यथा॥

३६३.

 ‘‘उपारम्भचित्तो दुम्मेधो, सुणाति जिनसासनं।

न विरूहति सद्धम्मे, खेत्ते बीजंव पूतिकं॥

३६४.

 ‘‘यो च तुट्ठेन चित्तेन, सुणाति जिनसासनं।

खेपेत्वा आसवे सब्बे, सच्छिकत्वा अकुप्पतं।

पप्पुय्य परमं सन्तिं, परिनिब्बातिनासवो’’ति॥

… यसदत्तो थेरो…।

११. सोणकुटिकण्णत्थेरगाथा

३६५.

 ‘‘उपसम्पदा  च मे लद्धा, विमुत्तो चम्हि अनासवो।

सो च मे भगवा दिट्ठो, विहारे च सहावसिं॥

३६६.

 ‘‘बहुदेव रत्तिं भगवा, अब्भोकासेतिनामयि।

विहारकुसलो सत्था, विहारं पाविसी तदा॥

३६७.

 ‘‘सन्थरित्वान सङ्घाटिं, सेय्यं कप्पेसि गोतमो।

सीहो  सेलगुहायंव, पहीनभयभेरवो॥

३६८.

 ‘‘ततो कल्याणवाक्‍करणो, सम्मासम्बुद्धसावको।

सोणो अभासि सद्धम्मं, बुद्धसेट्ठस्स सम्मुखा॥

३६९.

 ‘‘पञ्‍चक्खन्धे परिञ्‍ञाय, भावयित्वान अञ्‍जसं।

पप्पुय्य परमं सन्तिं, परिनिब्बिस्सत्यनासवो’’ति॥

… सोणो कुटिकण्णथेरो…।

१२. कोसियत्थेरगाथा

३७०.

 ‘‘यो  वे गरूनं वचनञ्‍ञु धीरो, वसे च तम्हि जनयेथ पेमं।

सो भत्तिमा नाम च होति पण्डितो, ञत्वा च धम्मेसु विसेसि अस्स॥

३७१.

 ‘‘यं आपदा उप्पतिता उळारा, नक्खम्भयन्ते पटिसङ्खयन्तं।

सो थामवा नाम च होति पण्डितो, ञत्वा च धम्मेसु विसेसि अस्स॥

३७२.

 ‘‘यो वे समुद्दोव ठितो अनेजो, गम्भीरपञ्‍ञो निपुणत्थदस्सी।

असंहारियो नाम च होति पण्डितो, ञत्वा च धम्मेसु विसेसि अस्स॥

३७३.

 ‘‘बहुस्सुतो धम्मधरो च होति, धम्मस्स  होति अनुधम्मचारी।

सो तादिसो नाम च होति पण्डितो, ञत्वा च धम्मेसु विसेसि अस्स॥

३७४.

 ‘‘अत्थञ्‍च  यो जानाति भासितस्स, अत्थञ्‍च ञत्वान तथा करोति।

अत्थन्तरो नाम स होति पण्डितो, ञत्वा च धम्मेसु विसेसि अस्सा’’ति॥

… कोसियो थेरो…।

पञ्‍चकनिपातो निट्ठितो।


तत्रुद्दानं –

राजदत्तो सुभूतो च, गिरिमानन्दसुमना।

वड्ढो च कस्सपो थेरो, गयाकस्सपवक्‍कली॥

विजितो यसदत्तो च, सोणो कोसियसव्हयो।

सट्ठि च पञ्‍च गाथायो, थेरा च एत्थ द्वादसाति॥


६. छक्‍कनिपातो

१. उरुवेळकस्सपत्थेरगाथा

३७५.

 ‘‘दिस्वान  पाटिहीरानि, गोतमस्स यसस्सिनो।

न तावाहं पणिपतिं, इस्सामानेन वञ्‍चितो॥

३७६.

 ‘‘मम सङ्कप्पमञ्‍ञाय, चोदेसि नरसारथि।

ततो  मे आसि संवेगो, अब्भुतो लोमहंसनो॥

३७७.

 ‘‘पुब्बे जटिलभूतस्स, या मे सिद्धि परित्तिका।

ताहं तदा निराकत्वा [निरंकत्वा (स्या॰ क॰)], पब्बजिं जिनसासने॥

३७८.

 ‘‘पुब्बे यञ्‍ञेन सन्तुट्ठो, कामधातुपुरक्खतो।

पच्छा रागञ्‍च दोसञ्‍च, मोहञ्‍चापि समूहनिं॥

३७९.

 ‘‘पुब्बेनिवासं जानामि, दिब्बचक्खु विसोधितं।

इद्धिमा परचित्तञ्‍ञू, दिब्बसोतञ्‍च पापुणिं॥

३८०.

 ‘‘यस्स चत्थाय पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो’’ति॥

… उरुवेळकस्सपो थेरो…।

२. तेकिच्छकारित्थेरगाथा

३८१.

 ‘‘अतिहिता वीहि, खलगता साली।

न च लभे पिण्डं, कथमहं कस्सं॥

३८२.

 ‘‘बुद्धमप्पमेय्यं अनुस्सर पसन्‍नो।

पीतिया फुटसरीरो होहिसि सततमुदग्गो॥

३८३.

 ‘‘धम्ममप्पमेय्यं अनुस्सर पसन्‍नो।

पीतिया फुटसरीरो होहिसि सततमुदग्गो॥

३८४.

 ‘‘सङ्घमप्पमेय्यं अनुस्सर पसन्‍नो।

पीतिया फुटसरीरो होहिसि सततमुदग्गो॥

३८५.

 ‘‘अब्भोकासे  विहरसि, सीता हेमन्तिका इमा रत्यो।

मा सीतेन परेतो विहञ्‍ञित्थो, पविस  त्वं विहारं फुसितग्गळं॥

३८६.

 ‘‘फुसिस्सं चतस्सो अप्पमञ्‍ञायो, ताहि च सुखितो विहरिस्सं।

नाहं सीतेन विहञ्‍ञिस्सं, अनिञ्‍जितो विहरन्तो’’ति॥

… तेकिच्छकारी [तेकिच्छकानि (सी॰ स्या॰ पी॰)] थेरो…।

३. महानागत्थेरगाथा

३८७.

 ‘‘यस्स  सब्रह्मचारीसु, गारवो नूपलब्भति।

परिहायति सद्धम्मा, मच्छो अप्पोदके यथा॥

३८८.

 ‘‘यस्स सब्रह्मचारीसु, गारवो नूपलब्भति।

न विरूहति सद्धम्मे, खेत्ते बीजंव पूतिकं॥

३८९.

 ‘‘यस्स सब्रह्मचारीसु, गारवो नूपलब्भति।

आरका होति निब्बाना [निब्बाणा (सी॰)], धम्मराजस्स सासने॥

३९०.

 ‘‘यस्स सब्रह्मचारीसु, गारवो उपलब्भति।

न विहायति सद्धम्मा, मच्छो बव्होदके [बह्वोदके (सी॰), बहोदके (स्या॰)] यथा॥

३९१.

 ‘‘यस्स सब्रह्मचारीसु, गारवो उपलब्भति।

सो विरूहति सद्धम्मे, खेत्ते बीजंव भद्दकं॥

३९२.

 ‘‘यस्स सब्रह्मचारीसु, गारवो उपलब्भति।

सन्तिके होति निब्बानं [निब्बाणं (सी॰)], धम्मराजस्स सासने’’ति॥

… महानागो थेरो…।

४. कुल्‍लत्थेरगाथा

३९३.

 ‘‘कुल्‍लो सिवथिकं गन्त्वा, अद्दस इत्थिमुज्झितं।

अपविद्धं  सुसानस्मिं, खज्‍जन्तिं किमिही फुटं॥

३९४.

 ‘‘आतुरं  असुचिं पूतिं, पस्स कुल्‍ल समुस्सयं।

उग्घरन्तं पग्घरन्तं, बालानं अभिनन्दितं॥

३९५.

 ‘‘धम्मादासं गहेत्वान, ञाणदस्सनपत्तिया।

पच्‍चवेक्खिं इमं कायं, तुच्छं सन्तरबाहिरं॥

३९६.

 ‘‘यथा इदं तथा एतं, यथा एतं तथा इदं।

यथा अधो तथा उद्धं, यथा उद्धं तथा अधो॥

३९७.

 ‘‘यथा  दिवा तथा रत्तिं, यथा रत्तिं तथा दिवा।

यथा पुरे तथा पच्छा, यथा पच्छा तथा पुरे॥

३९८.

 ‘‘पञ्‍चङ्गिकेन तुरियेन, न रती होति तादिसी।

यथा एकग्गचित्तस्स, सम्मा धम्मं विपस्सतो’’ति॥

… कुल्‍लो थेरो…।

५. मालुक्यपुत्तत्थेरगाथा

३९९.

 ‘‘मनुजस्स पमत्तचारिनो, तण्हा वड्ढति मालुवा विय।

सो प्‍लवती [प्‍लवति (सी॰ पी॰ क॰), परिप्‍लवति (स्या॰)] हुरा हुरं, फलमिच्छंव वनस्मि वानरो॥

४००.

 ‘‘यं एसा सहते [सहति (पी॰ क॰)] जम्मी, तण्हा लोके विसत्तिका।

सोका तस्स पवड्ढन्ति, अभिवट्ठंव [अभिवुट्ठंव (स्या॰), अभिवड्ढंव (क॰)] बीरणं॥

४०१.

 ‘‘यो चेतं सहते [सहति (पी॰ क॰)] जम्मिं, तण्हं लोके दुरच्‍चयं।

सोका तम्हा पपतन्ति, उदबिन्दूव पोक्खरा॥

४०२.

 ‘‘तं  वो वदामि भद्दं वो, यावन्तेत्थ समागता।

तण्हाय  मूलं खणथ, उसीरत्थोव बीरणं।

मा वो नळंव सोतोव, मारो भञ्‍जि पुनप्पुनं॥

४०३.

 ‘‘करोथ बुद्धवचनं, खणो वो मा उपच्‍चगा।

खणातीता हि सोचन्ति, निरयम्हि समप्पिता॥

४०४.

 ‘‘पमादो रजो पमादो [सब्बदा (सी॰ क॰), सुत्तनिपातट्ठकथायं उट्ठानसुत्तवण्णना ओलोकेतब्बा], पमादानुपतितो रजो।

अप्पमादेन विज्‍जाय, अब्बहे सल्‍लमत्तनो’’ति॥

… मालुक्यपुत्तो [मालुङ्क्यपुत्तो (सी॰ स्या॰ पी॰)] थेरो…।

६. सप्पदासत्थेरगाथा

४०५.

 ‘‘पण्णवीसतिवस्सानि, यतो पब्बजितो अहं।

अच्छरासङ्घातमत्तम्पि, चेतोसन्तिमनज्झगं॥

४०६.

 ‘‘अलद्धा चित्तस्सेकग्गं, कामरागेन अट्टितो [अद्दितो (स्या॰ सी॰ अट्ठ॰), अड्डितो (क॰)]।

बाहा पग्गय्ह कन्दन्तो, विहारा उपनिक्खमिं [नूपनिक्खमिं (सब्बत्थ), दुपनिक्खमिं (?)]॥

४०७.

 ‘‘सत्थं वा आहरिस्सामि, को अत्थो जीवितेन मे।

कथं हि सिक्खं पच्‍चक्खं, कालं कुब्बेथ मादिसो॥

४०८.

 ‘‘तदाहं  खुरमादाय, मञ्‍चकम्हि उपाविसिं।

परिनीतो खुरो आसि, धमनिं छेत्तुमत्तनो॥

४०९.

 ‘‘ततो मे मनसीकारो, योनिसो उदपज्‍जथ।

आदीनवो पातुरहु, निब्बिदा समतिट्ठथ॥

४१०.

 ‘‘ततो चित्तं विमुच्‍चि मे, पस्स धम्मसुधम्मतं।

तिस्सो  विज्‍जा अनुप्पत्ता, कतं बुद्धस्स सासन’’न्ति॥

… सप्पदासो थेरो…।

७.कातियानत्थेरगाथा

४११.

 ‘‘उट्ठेहि निसीद कातियान, मा निद्दाबहुलो अहु जागरस्सु।

मा तं अलसं पमत्तबन्धु, कूटेनेव जिनातु मच्‍चुराजा॥

४१२.

 ‘‘सेय्यथापि [सयथापि (सी॰ पी॰)] महासमुद्दवेगो, एवं जातिजरातिवत्तते तं।

सो करोहि सुदीपमत्तनो त्वं, न हि ताणं तव विज्‍जतेव अञ्‍ञं॥

४१३.

 ‘‘सत्था हि विजेसि मग्गमेतं, सङ्गा जातिजराभया अतीतं।

पुब्बापररत्तमप्पमत्तो, अनुयुञ्‍जस्सु दळ्हं करोहि योगं॥

४१४.

 ‘‘पुरिमानि  पमुञ्‍च बन्धनानि, सङ्घाटिखुरमुण्डभिक्खभोजी।

मा खिड्डारतिञ्‍च मा निद्दं, अनुयुञ्‍जित्थ झाय कातियान॥

४१५.

 ‘‘झायाहि  जिनाहि कातियान, योगक्खेमपथेसु  कोविदोसि।

पप्पुय्य अनुत्तरं विसुद्धिं, परिनिब्बाहिसि वारिनाव जोति॥

४१६.

 ‘‘पज्‍जोतकरो परित्तरंसो, वातेन विनम्यते लताव।

एवम्पि तुवं अनादियानो, मारं इन्दसगोत्त निद्धुनाहि।

सो वेदयितासु वीतरागो, कालं कङ्ख इधेव सीतिभूतो’’ति॥

… कातियानो थेरो…।

८. मिगजालत्थेरगाथा

४१७.

 ‘‘सुदेसितो चक्खुमता, बुद्धेनादिच्‍चबन्धुना।

सब्बसंयोजनातीतो, सब्बवट्टविनासनो॥

४१८.

 ‘‘निय्यानिको उत्तरणो, तण्हामूलविसोसनो।

विसमूलं आघातनं, छेत्वा पापेति निब्बुतिं॥

४१९.

 ‘‘अञ्‍ञाणमूलभेदाय, कम्मयन्तविघाटनो।

विञ्‍ञाणानं परिग्गहे, ञाणवजिरनिपातनो॥

४२०.

 ‘‘वेदनानं विञ्‍ञापनो, उपादानप्पमोचनो।

भवं अङ्गारकासुंव, ञाणेन अनुपस्सनो [अनुपस्सको (सी॰ पी॰)]॥

४२१.

 ‘‘महारसो सुगम्भीरो, जरामच्‍चुनिवारणो।

अरियो  अट्ठङ्गिको मग्गो, दुक्खूपसमनो सिवो॥

४२२.

 ‘‘कम्मं कम्मन्ति ञत्वान, विपाकञ्‍च विपाकतो।

पटिच्‍चुप्पन्‍नधम्मानं, यथावालोकदस्सनो।

महाखेमङ्गमो सन्तो, परियोसानभद्दको’’ति॥

… मिगजालो थेरो…।

९. पुरोहितपुत्तजेन्तत्थेरगाथा

४२३.

 ‘‘जातिमदेन  मत्तोहं, भोगइस्सरियेन च।

सण्ठानवण्णरूपेन, मदमत्तो अचारिहं॥

४२४.

 ‘‘नात्तनो समकं कञ्‍चि, अतिरेकं च मञ्‍ञिसं।

अतिमानहतो बालो, पत्थद्धो उस्सितद्धजो॥

४२५.

 ‘‘मातरं पितरञ्‍चापि, अञ्‍ञेपि गरुसम्मते।

न कञ्‍चि अभिवादेसिं, मानत्थद्धो अनादरो॥

४२६.

 ‘‘दिस्वा विनायकं अग्गं, सारथीनं वरुत्तमं।

तपन्तमिव आदिच्‍चं, भिक्खुसङ्घपुरक्खतं॥

४२७.

 ‘‘मानं मदञ्‍च छड्डेत्वा, विप्पसन्‍नेन चेतसा।

सिरसा अभिवादेसिं, सब्बसत्तानमुत्तमं॥

४२८.

 ‘‘अतिमानो  च ओमानो, पहीना सुसमूहता।

अस्मिमानो समुच्छिन्‍नो, सब्बे मानविधा हता’’ति॥

… जेन्तो पुरोहितपुत्तो थेरो…।

१०. सुमनत्थेरगाथा

४२९.

 ‘‘यदा  नवो पब्बजितो, जातिया सत्तवस्सिको।

इद्धिया अभिभोत्वान, पन्‍नगिन्दं महिद्धिकं॥

४३०.

 ‘‘उपज्झायस्स  उदकं, अनोतत्ता महासरा।

आहरामि ततो दिस्वा, मं सत्था एतदब्रवि’’॥

४३१.

 ‘‘सारिपुत्त इमं पस्स, आगच्छन्तं कुमारकं।

उदककुम्भमादाय, अज्झत्तं सुसमाहितं॥

४३२.

 ‘‘पासादिकेन वत्तेन, कल्याणइरियापथो।

सामणेरोनुरुद्धस्स, इद्धिया च विसारदो॥

४३३.

 ‘‘आजानीयेन आजञ्‍ञो, साधुना साधुकारितो।

विनीतो अनुरुद्धेन, कतकिच्‍चेन सिक्खितो॥

४३४.

 ‘‘सो पत्वा परमं सन्तिं, सच्छिकत्वा अकुप्पतं।

सामणेरो स सुमनो, मा मं जञ्‍ञाति इच्छती’’ति॥

… सुमनो थेरो…।

११. न्हातकमुनित्थेरगाथा

४३५.

 ‘‘वातरोगाभिनीतो  त्वं, विहरं कानने वने।

पविद्धगोचरे लूखे, कथं भिक्खु करिस्ससि’’॥

४३६.

 ‘‘पीतिसुखेन विपुलेन, फरित्वान समुस्सयं।

लूखम्पि अभिसम्भोन्तो, विहरिस्सामि कानने॥

४३७.

 ‘‘भावेन्तो सत्त बोज्झङ्गे, इन्द्रियानि बलानि च।

झानसोखुम्मसम्पन्‍नो [झानसुखुमसम्पन्‍नो (स्या॰ क॰)], विहरिस्सं अनासवो॥

४३८.

 ‘‘विप्पमुत्तं  किलेसेहि, सुद्धचित्तं अनाविलं।

अभिण्हं पच्‍चवेक्खन्तो, विहरिस्सं अनासवो॥

४३९.

 ‘‘अज्झत्तञ्‍च बहिद्धा च, ये मे विज्‍जिंसु आसवा।

सब्बे असेसा उच्छिन्‍ना, न च उप्पज्‍जरे पुन॥

४४०.

 ‘‘पञ्‍चक्खन्धा परिञ्‍ञाता, तिट्ठन्ति छिन्‍नमूलका।

दुक्खक्खयो अनुप्पत्तो, नत्थि दानि पुनब्भवो’’ति॥

… न्हातकमुनित्थेरो…।

१२. ब्रह्मदत्तत्थेरगाथा

४४१.

 ‘‘अक्‍कोधस्स कुतो कोधो, दन्तस्स समजीविनो।

सम्मदञ्‍ञा विमुत्तस्स, उपसन्तस्स तादिनो॥

४४२.

 ‘‘तस्सेव  तेन पापियो, यो कुद्धं पटिकुज्झति।

कुद्धं अप्पटिकुज्झन्तो, सङ्गामं जेति दुज्‍जयं॥

४४३.

 [सं॰ नि॰ १.१८८, २५०] ‘‘उभिन्‍नमत्थं चरति, अत्तनो च परस्स च।

परं सङ्कुपितं ञत्वा, यो सतो उपसम्मति॥

४४४.

 [सं॰ नि॰ १.१८८, २५०] ‘‘उभिन्‍नं तिकिच्छन्तं तं, अत्तनो च परस्स च।

जना मञ्‍ञन्ति बालोति, ये धम्मस्स अकोविदा॥

४४५.

 ‘‘उप्पज्‍जे ते सचे कोधो, आवज्‍ज ककचूपमं।

उप्पज्‍जे चे रसे तण्हा, पुत्तमंसूपमं सर॥

४४६.

 ‘‘सचे धावति चित्तं ते, कामेसु च भवेसु च।

खिप्पं  निग्गण्ह सतिया, किट्ठादं विय दुप्पसु’’न्ति।

… ब्रह्मदत्तो थेरो…।

१३. सिरिमण्डत्थेरगाथा

४४७.

 [उदा॰ ४५; चूळव॰ ३८५; परि॰ ३३९] ‘‘छन्‍नमतिवस्सति, विवटं नातिवस्सति।

तस्मा छन्‍नं विवरेथ, एवं तं नातिवस्सति॥

४४८.

 [सं॰ नि॰ १.६६; नेत्ति॰ १८] ‘‘मच्‍चुनाब्भहतो लोको, जराय परिवारितो।

तण्हासल्‍लेन ओतिण्णो, इच्छाधूपायितो सदा॥

४४९.

 ‘‘मच्‍चुनाब्भहतो लोको, परिक्खित्तो जराय च।

हञ्‍ञति निच्‍चमत्ताणो, पत्तदण्डोव तक्‍करो॥

४५०.

 ‘‘आगच्छन्तग्गिखन्धाव, मच्‍चु ब्याधि जरा तयो।

पच्‍चुग्गन्तुं बलं नत्थि, जवो नत्थि पलायितुं॥

४५१.

 ‘‘अमोघं दिवसं कयिरा, अप्पेन बहुकेन वा।

यं यं विजहते [विरहते (सी॰ पी॰), विवहते (स्या॰)] रत्तिं, तदूनं तस्स जीवितं॥

४५२.

 ‘‘चरतो तिट्ठतो वापि, आसीनसयनस्स वा।

उपेति चरिमा रत्ति, न ते कालो पमज्‍जितु’’न्ति॥

… सिरिमण्डो [सिरिमन्दो (सी॰)] थेरो…।

१४. सब्बकामित्थेरगाथा

४५३.

 ‘‘द्विपादकोयं असुचि, दुग्गन्धो परिहीरति [परिहरति (क॰)]।

नानाकुणपपरिपूरो, विस्सवन्तो ततो ततो॥

४५४.

 ‘‘मिगं  निलीनं कूटेन, बळिसेनेव अम्बुजं।

वानरं विय लेपेन, बाधयन्ति पुथुज्‍जनं॥

४५५.

 ‘‘रूपा  सद्दा रसा गन्धा, फोट्ठब्बा च मनोरमा।

पञ्‍च कामगुणा एते, इत्थिरूपस्मि दिस्सरे॥

४५६.

 ‘‘ये  एता उपसेवन्ति, रत्तचित्ता पुथुज्‍जना।

वड्ढेन्ति कटसिं घोरं, आचिनन्ति पुनब्भवं॥

४५७.

 ‘‘यो चेता परिवज्‍जेति, सप्पस्सेव पदा सिरो।

सोमं विसत्तिकं लोके, सतो समतिवत्तति॥

४५८.

 ‘‘कामेस्वादीनवं  दिस्वा, नेक्खम्मं दट्ठु खेमतो।

निस्सटो सब्बकामेहि, पत्तो मे आसवक्खयो’’ति॥

… सब्बकामित्थेरो…।

छक्‍कनिपातो निट्ठितो।


तत्रुद्दानं –

उरुवेळकस्सपो च, थेरो तेकिच्छकारि च।

महानागो च कुल्‍लो च, मालुक्यो [मालुतो (सी॰ क॰), मालुङ्क्यो (स्या॰)] सप्पदासको॥

कातियानो मिगजालो, जेन्तो सुमनसव्हयो।

न्हातमुनि ब्रह्मदत्तो, सिरिमण्डो सब्बकामी च।

गाथायो चतुरासीति, थेरा चेत्थ चतुद्दसाति॥


७. सत्तकनिपातो

१. सुन्दरसमुद्दत्थेरगाथा

४५९.

 ‘‘अलङ्कता  सुवसना, मालधारी [मालाभारी (सी॰), मालभारी (स्या॰)] विभूसिता।

अलत्तककतापादा, पादुकारुय्ह वेसिका॥

४६०.

 ‘‘पादुका ओरुहित्वान, पुरतो पञ्‍जलीकता।

सा मं सण्हेन मुदुना, म्हितपुब्बं [मिहितपुब्बं (सी॰)] अभासथ’’॥

४६१.

 ‘‘युवासि त्वं पब्बजितो, तिट्ठाहि मम सासने।

भुञ्‍ज मानुसके कामे, अहं वित्तं ददामि ते।

सच्‍चं ते पटिजानामि, अग्गिं वा ते हरामहं॥

४६२.

 ‘‘यदा जिण्णा भविस्साम, उभो दण्डपरायना।

उभोपि पब्बजिस्साम, उभयत्थ कटग्गहो’’॥

४६३.

 ‘‘तञ्‍च दिस्वान याचन्तिं, वेसिकं पञ्‍जलीकतं।

अलङ्कतं सुवसनं, मच्‍चुपासंव ओड्डितं॥

४६४.

 ‘‘ततो मे मनसीकारो…पे॰… निब्बिदा समतिट्ठथ॥

४६५.

 ‘‘ततो चित्तं विमुच्‍चि मे…पे॰… कतं बुद्धस्स सासन’’न्ति॥

… सुन्दरसमुद्दो थेरो…।

२. लकुण्डकभद्दियत्थेरगाथा

४६६.

 परे अम्बाटकारामे, वनसण्डम्हि भद्दियो।

समूलं तण्हमब्बुय्ह, तत्थ भद्दोव झायति [भद्दो’धिझायायति (सी॰), भद्दो झियायति (स्या॰ सी॰ अट्ठ॰)]॥

४६७.

 ‘‘रमन्तेके मुदिङ्गेहि [मुतिङ्गेहि (सी॰ अट्ठ॰)], वीणाहि पणवेहि च।

अहञ्‍च  रुक्खमूलस्मिं, रतो बुद्धस्स सासने॥

४६८.

 ‘‘बुद्धो चे [बुद्धो च (सब्बत्थ)] मे वरं दज्‍जा, सो च लब्भेथ मे वरो।

गण्हेहं सब्बलोकस्स, निच्‍चं कायगतं सतिं॥

४६९.

 ‘‘ये  मं रूपेन पामिंसु, ये च घोसेन अन्वगू।

छन्दरागवसूपेता, न मं जानन्ति ते जना॥

४७०.

 ‘‘अज्झत्तञ्‍च  न जानाति, बहिद्धा च न पस्सति।

समन्तावरणो बालो, स वे घोसेन वुय्हति॥

४७१.

 ‘‘अज्झत्तञ्‍च न जानाति, बहिद्धा च विपस्सति।

बहिद्धा फलदस्सावी, सोपि घोसेन वुय्हति॥

४७२.

 ‘‘अज्झत्तञ्‍च पजानाति, बहिद्धा च विपस्सति।

अनावरणदस्सावी, न सो घोसेन वुय्हती’’ति॥

… लकुण्डकभद्दियो थेरो…।

३. भद्दत्थेरगाथा

४७३.

 ‘‘एकपुत्तो  अहं आसिं, पियो मातु पियो पितु।

बहूहि वतचरियाहि, लद्धो आयाचनाहि च॥

४७४.

 ‘‘ते च मं अनुकम्पाय, अत्थकामा हितेसिनो।

उभो पिता च माता च, बुद्धस्स उपनामयुं’’॥

४७५.

 ‘‘किच्छा लद्धो अयं पुत्तो, सुखुमालो सुखेधितो।

इमं ददाम ते नाथ, जिनस्स परिचारकं’’॥

४७६.

 ‘‘सत्था च मं पटिग्गय्ह, आनन्दं एतदब्रवि।

‘पब्बाजेहि इमं खिप्पं, हेस्सत्याजानियो अयं॥

४७७.

 ‘‘पब्बाजेत्वान  मं सत्था, विहारं पाविसी जिनो।

अनोग्गतस्मिं सूरियस्मिं, ततो चित्तं विमुच्‍चि मे॥

४७८.

 ‘‘ततो सत्था निराकत्वा, पटिसल्‍लानवुट्ठितो।

‘एहि भद्दा’ति मं आह, सा मे आसूपसम्पदा॥

४७९.

 ‘‘जातिया सत्तवस्सेन, लद्धा मे उपसम्पदा।

तिस्सो विज्‍जा अनुप्पत्ता, अहो धम्मसुधम्मता’’ति॥

… भद्दो थेरो…।

४. सोपाकत्थेरगाथा

४८०.

 ‘‘दिस्वा  पासादछायायं, चङ्कमन्तं नरुत्तमं।

तत्थ नं उपसङ्कम्म, वन्दिस्सं [वन्दिसं (सी॰ पी॰)] पुरिसुत्तमं॥

४८१.

 ‘‘एकंसं  चीवरं कत्वा, संहरित्वान पाणयो।

अनुचङ्कमिस्सं विरजं, सब्बसत्तानमुत्तमं॥

४८२.

 ‘‘ततो पञ्हे अपुच्छि मं, पञ्हानं कोविदो विदू।

अच्छम्भी च अभीतो च, ब्याकासिं सत्थुनो अहं॥

४८३.

 ‘‘विस्सज्‍जितेसु पञ्हेसु, अनुमोदि तथागतो।

भिक्खुसङ्घं विलोकेत्वा, इममत्थं अभासथ’’॥

४८४.

 ‘‘लाभा अङ्गानं मगधानं, येसायं परिभुञ्‍जति।

चीवरं पिण्डपातञ्‍च, पच्‍चयं सयनासनं।

पच्‍चुट्ठानञ्‍च सामीचिं, तेसं लाभा’’ति चाब्रवि॥

४८५.

 ‘‘अज्‍जतग्गे मं सोपाक, दस्सनायोपसङ्कम।

एसा  चेव ते सोपाक, भवतु उपसम्पदा’’॥

४८६.

 ‘‘जातिया सत्तवस्सोहं, लद्धान उपसम्पदं।

धारेमि अन्तिमं देहं, अहो धम्मसुधम्मता’’ति॥

… सोपाको थेरो…।

५. सरभङ्गत्थेरगाथा

४८७.

 ‘‘सरे हत्थेहि भञ्‍जित्वा, कत्वान कुटिमच्छिसं।

तेन मे सरभङ्गोति, नामं सम्मुतिया अहु॥

४८८.

 ‘‘न  मय्हं कप्पते अज्‍ज, सरे हत्थेहि भञ्‍जितुं।

सिक्खापदा नो पञ्‍ञत्ता, गोतमेन यसस्सिना॥

४८९.

 ‘‘सकलं समत्तं रोगं, सरभङ्गो नाद्दसं पुब्बे।

सोयं रोगो दिट्ठो, वचनकरेनातिदेवस्स॥

४९०.

 ‘‘येनेव मग्गेन गतो विपस्सी, येनेव मग्गेन सिखी च वेस्सभू।

ककुसन्धकोणागमनो च कस्सपो, तेनञ्‍जसेन अगमासि गोतमो॥

४९१.

 ‘‘वीततण्हा  अनादाना, सत्त बुद्धा खयोगधा।

येहायं देसितो धम्मो, धम्मभूतेहि तादिभि॥

४९२.

 ‘‘चत्तारि अरियसच्‍चानि, अनुकम्पाय पाणिनं।

दुक्खं समुदयो मग्गो, निरोधो दुक्खसङ्खयो॥

४९३.

 ‘‘यस्मिं  निवत्तते [यस्मिं न निब्बत्तते (क॰)] दुक्खं, संसारस्मिं अनन्तकं।

भेदा  इमस्स कायस्स, जीवितस्स च सङ्खया।

अञ्‍ञो पुनब्भवो नत्थि, सुविमुत्तोम्हि सब्बधी’’ति॥

… सरभङ्गो थेरो…।

सत्तकनिपातो निट्ठितो।


तत्रुद्दानं –

सुन्दरसमुद्दो थेरो, थेरो लकुण्डभद्दियो।

भद्दो थेरो च सोपाको, सरभङ्गो महाइसि।

सत्तके पञ्‍चका थेरा, गाथायो पञ्‍चतिंसतीति॥


८. अट्ठकनिपातो

१. महाकच्‍चायनत्थेरगाथा

४९४.

 ‘‘कम्मं  बहुकं न कारये, परिवज्‍जेय्य जनं न उय्यमे।

सो उस्सुक्‍को रसानुगिद्धो, अत्थं रिञ्‍चति यो सुखाधिवाहो॥

४९५.

 ‘‘पङ्कोति हि नं अवेदयुं, यायं वन्दनपूजना कुलेसु।

सुखुमं सल्‍लं दुरुब्बहं, सक्‍कारो कापुरिसेन दुज्‍जहो॥

४९६.

 ‘‘न परस्सुपनिधाय, कम्मं मच्‍चस्स पापकं।

अत्तना तं न सेवेय्य, कम्मबन्धूहि मातिया॥

४९७.

 ‘‘न परे वचना चोरो, न परे वचना मुनि।

अत्ता च नं यथावेदि [यथा वेत्ति (सी॰)], देवापि नं तथा विदू॥

४९८.

 ‘‘परे च न विजानन्ति, मयमेत्थ यमामसे।

ये  च तत्थ विजानन्ति, ततो सम्मन्ति मेधगा॥

४९९.

 ‘‘जीवते वापि सप्पञ्‍ञो, अपि वित्तपरिक्खयो।

पञ्‍ञाय च अलाभेन [अभावेन (सी॰ अट्ठ॰)], वित्तवापि न जीवति॥

५००.

 ‘‘सब्बं सुणाति सोतेन, सब्बं पस्सति चक्खुना।

न च दिट्ठं सुतं धीरो, सब्बं उज्झितुमरहति॥

५०१.

 ‘‘चक्खुमास्स यथा अन्धो, सोतवा बधिरो यथा।

पञ्‍ञवास्स यथा मूगो, बलवा दुब्बलोरिव।

अथ अत्थे समुप्पन्‍ने, सयेथ [पस्सेथ (क॰)] मतसायिक’’न्ति॥

… महाकच्‍चायनो थेरो…।

२. सिरिमित्तत्थेरगाथा

५०२.

 ‘‘अक्‍कोधनोनुपनाही, अमायो रित्तपेसुणो।

स वे तादिसको भिक्खु, एवं पेच्‍च न सोचति॥

५०३.

 ‘‘अक्‍कोधनोनुपनाही, अमायो रित्तपेसुणो।

गुत्तद्वारो सदा भिक्खु, एवं पेच्‍च न सोचति॥

५०४.

 ‘‘अक्‍कोधनोनुपनाही, अमायो रित्तपेसुणो।

कल्याणसीलो सो [यो (स्या॰)] भिक्खु, एवं पेच्‍च न सोचति॥

५०५.

 ‘‘अक्‍कोधनोनुपनाही, अमायो रित्तपेसुणो।

कल्याणमित्तो सो भिक्खु, एवं पेच्‍च न सोचति॥

५०६.

 ‘‘अक्‍कोधनोनुपनाही, अमायो रित्तपेसुणो।

कल्याणपञ्‍ञो सो भिक्खु, एवं पेच्‍च न सोचति॥

५०७.

 ‘‘यस्स सद्धा तथागते, अचला सुप्पतिट्ठिता।

सीलञ्‍च  यस्स कल्याणं, अरियकन्तं पसंसितं॥

५०८.

 ‘‘सङ्घे पसादो यस्सत्थि, उजुभूतञ्‍च दस्सनं।

‘अदलिद्दो’ति तं आहु, अमोघं तस्स जीवितं॥

५०९.

 ‘‘तस्मा सद्धञ्‍च सीलञ्‍च, पसादं धम्मदस्सनं।

अनुयुञ्‍जेथ मेधावी, सरं बुद्धान सासन’’न्ति॥

… सिरिमित्तो थेरो…।

३. महापन्थकत्थेरगाथा

५१०.

 ‘‘यदा पठममद्दक्खिं, सत्थारमकुतोभयं।

ततो मे अहु संवेगो, पस्सित्वा पुरिसुत्तमं॥

५११.

 ‘‘सिरिं हत्थेहि पादेहि, यो पणामेय्य आगतं।

एतादिसं सो सत्थारं, आराधेत्वा विराधये॥

५१२.

 ‘‘तदाहं पुत्तदारञ्‍च, धनधञ्‍ञञ्‍च छड्डयिं।

केसमस्सूनि छेदेत्वा, पब्बजिं अनगारियं॥

५१३.

 ‘‘सिक्खासाजीवसम्पन्‍नो, इन्द्रियेसु सुसंवुतो।

नमस्समानो सम्बुद्धं, विहासिं अपराजितो॥

५१४.

 ‘‘ततो मे पणिधी आसि, चेतसो अभिपत्थितो।

न निसीदे मुहुत्तम्पि, तण्हासल्‍ले अनूहते॥

५१५.

 ‘‘तस्स मेवं विहरतो, पस्स वीरियपरक्‍कमं।

तिस्सो विज्‍जा अनुप्पत्ता, कतं बुद्धस्स सासनं॥

५१६.

 ‘‘पुब्बेनिवासं  जानामि, दिब्बचक्खु विसोधितं।

अरहा दक्खिणेय्योम्हि, विप्पमुत्तो निरूपधि॥

५१७.

 ‘‘ततो  रत्या विवसाने [विवसने (सी॰ स्या॰)], सूरियस्सुग्गमनं पति।

सब्बं तण्हं विसोसेत्वा, पल्‍लङ्केन उपाविसि’’न्ति॥

… महापन्थको थेरो…।

अट्ठकनिपातो निट्ठितो।


तत्रुद्दानं –

महाकच्‍चायनो थेरो, सिरिमित्तो महापन्थको।

एते अट्ठनिपातम्हि, गाथायो चतुवीसतीति॥


९. नवकनिपातो

१. भूतत्थेरगाथा

५१८.

 ‘‘यदा  दुक्खं जरामरणन्ति पण्डितो, अविद्दसू यत्थ सिता पुथुज्‍जना।

दुक्खं परिञ्‍ञाय सतोव झायति, ततो रतिं परमतरं न विन्दति॥

५१९.

 ‘‘यदा दुक्खस्सावहनिं विसत्तिकं, पपञ्‍चसङ्घातदुखाधिवाहिनिं।

तण्हं पहन्त्वान सतोव झायति, ततो रतिं परमतरं न विन्दति॥

५२०.

 ‘‘यदा सिवं द्वेचतुरङ्गगामिनं, मग्गुत्तमं  सब्बकिलेससोधनं।

पञ्‍ञाय पस्सित्व सतोव झायति, ततो रतिं परमतरं न विन्दति॥

५२१.

 ‘‘यदा असोकं विरजं असङ्खतं, सन्तं पदं सब्बकिलेससोधनं।

भावेति सञ्‍ञोजनबन्धनच्छिदं, ततो रतिं परमतरं न विन्दति॥

५२२.

 ‘‘यदा नभे गज्‍जति मेघदुन्दुभि, धाराकुला विहगपथे समन्ततो।

भिक्खू च पब्भारगतोव झायति, ततो रतिं परमतरं न विन्दति॥

५२३.

 ‘‘यदा नदीनं कुसुमाकुलानं, विचित्त-वानेय्य-वटंसकानं।

तीरे निसिन्‍नो सुमनोव झायति, ततो रतिं परमतरं न विन्दति॥

५२४.

 ‘‘यदा  निसीथे रहितम्हि कानने, देवे गळन्तम्हि नदन्ति दाठिनो।

भिक्खू च पब्भारगतोव झायति, ततो रतिं परमतरं न विन्दति॥

५२५.

 ‘‘यदा  वितक्‍के उपरुन्धियत्तनो, नगन्तरे नगविवरं समस्सितो।

वीतद्दरो वीतखिलोव झायति, ततो रतिं परमतरं न विन्दति॥

५२६.

 ‘‘यदा  सुखी मलखिलसोकनासनो, निरग्गळो निब्बनथो विसल्‍लो।

सब्बासवे ब्यन्तिकतोव झायति, ततो रतिं परमतरं न विन्दती’’ति॥

… भूतो थेरो…।

नवकनिपातो निट्ठितो।


तत्रुद्दानं –

भूतो तथद्दसो थेरो, एको खग्गविसाणवा।

नवकम्हि निपातम्हि, गाथायोपि इमा नवाति॥


१०. दसकनिपातो

१. काळुदायित्थेरगाथा

५२७.

 ‘‘अङ्गारिनो  दानि दुमा भदन्ते, फलेसिनो छदनं विप्पहाय।

ते अच्‍चिमन्तोव पभासयन्ति, समयो महावीर भागी रसानं॥

५२८.

 ‘‘दुमानि  फुल्‍लानि मनोरमानि, समन्ततो सब्बदिसा पवन्ति।

पत्तं पहाय फलमाससाना [फलमासमानो (क॰)], कालो इतो पक्‍कमनाय वीर॥

५२९.

 ‘‘नेवातिसीतं न पनातिउण्हं, सुखा उतु अद्धनिया भदन्ते।

पस्सन्तु तं साकिया कोळिया च, पच्छामुखं रोहिनियं तरन्तं॥

५३०.

 ‘‘आसाय कसते खेत्तं, बीजं आसाय वप्पति।

आसाय वाणिजा यन्ति, समुद्दं धनहारका।

याय आसाय तिट्ठामि, सा मे आसा समिज्झतु॥

५३१.

 [सं॰ नि॰ १.१९८] ‘‘पुनप्पुनं चेव वपन्ति बीजं, पुनप्पुनं वस्सति देवराजा।

पुनप्पुनं खेत्तं कसन्ति कस्सका, पुनप्पुनं धञ्‍ञमुपेति रट्ठं॥

५३२.

 [सं॰ नि॰ १.१९८] ‘‘पुनप्पुनं याचनका चरन्ति, पुनप्पुनं दानपती ददन्ति।

पुनप्पुनं दानपती ददित्वा, पुनप्पुनं सग्गमुपेन्ति ठानं॥

५३३.

 ‘‘वीरो  हवे सत्तयुगं पुनेति, यस्मिं कुले जायति भूरिपञ्‍ञो।

मञ्‍ञामहं सक्‍कति देवदेवो, तया हि जातो [तयाभिजातो (सी॰)] मुनि सच्‍चनामो॥

५३४.

 ‘‘सुद्धोदनो  नाम पिता महेसिनो, बुद्धस्स माता पन मायनामा।

या बोधिसत्तं परिहरिय कुच्छिना, कायस्स भेदा तिदिवम्हि मोदति॥

५३५.

 ‘‘सा गोतमी कालकता इतो चुता, दिब्बेहि कामेहि समङ्गिभूता।

सा मोदति कामगुणेहि पञ्‍चहि, परिवारिता देवगणेहि तेहि॥

५३६.

 ‘‘बुद्धस्स पुत्तोम्हि असय्हसाहिनो, अङ्गीरसस्सप्पटिमस्स तादिनो।

पितुपिता मय्हं तुवंसि सक्‍क, धम्मेन मे गोतम अय्यकोसी’’ति॥

… काळुदायी थेरो…।

२. एकविहारियत्थेरगाथा

५३७.

 ‘‘पुरतो  पच्छतो वापि, अपरो चे न विज्‍जति।

अतीव फासु भवति, एकस्स वसतो वने॥

५३८.

 ‘‘हन्द  एको गमिस्सामि, अरञ्‍ञं बुद्धवण्णितं।

फासु [फासुं (स्या॰ पी॰)] एकविहारिस्स, पहितत्तस्स भिक्खुनो॥

५३९.

 ‘‘योगी-पीतिकरं रम्मं, मत्तकुञ्‍जरसेवितं।

एको अत्तवसी खिप्पं, पविसिस्सामि काननं॥

५४०.

 ‘‘सुपुप्फिते सीतवने, सीतले गिरिकन्दरे।

गत्तानि परिसिञ्‍चित्वा, चङ्कमिस्सामि एकको॥

५४१.

 ‘‘एकाकियो अदुतियो, रमणीये महावने।

कदाहं विहरिस्सामि, कतकिच्‍चो अनासवो॥

५४२.

 ‘‘एवं मे कत्तुकामस्स, अधिप्पायो समिज्झतु।

साधियिस्सामहंयेव, नाञ्‍ञो अञ्‍ञस्स कारको॥

५४३.

 ‘‘एस  बन्धामि सन्‍नाहं, पविसिस्सामि काननं।

न ततो निक्खमिस्सामि, अप्पत्तो आसवक्खयं॥

५४४.

 ‘‘मालुते उपवायन्ते, सीते सुरभिगन्धिके [गन्धके (स्या॰ पी॰ क॰)]।

अविज्‍जं दालयिस्सामि, निसिन्‍नो नगमुद्धनि॥

५४५.

 ‘‘वने कुसुमसञ्छन्‍ने, पब्भारे नून सीतले।

विमुत्तिसुखेन सुखितो, रमिस्सामि गिरिब्बजे॥

५४६.

 ‘‘सोहं  परिपुण्णसङ्कप्पो, चन्दो पन्‍नरसो यथा।

सब्बासवपरिक्खीणो, नत्थि दानि पुनब्भवो’’ति॥

… एकविहारियो थेरो…।

३. महाकप्पिनत्थेरगाथा

५४७.

 ‘‘अनागतं  यो पटिकच्‍च [पटिगच्‍च (सी॰)] पस्सति, हितञ्‍च अत्थं अहितञ्‍च तं द्वयं।

विद्देसिनो तस्स हितेसिनो वा, रन्धं न पस्सन्ति समेक्खमाना॥

५४८.

 [पटि॰ म॰ १.१६० पटिसम्भिदामग्गे] ‘‘आनापानसती यस्स, परिपुण्णा सुभाविता।

अनुपुब्बं परिचिता, यथा बुद्धेन देसिता।

सोमं लोकं पभासेति, अब्भा मुत्तोव चन्दिमा॥

५४९.

 ‘‘ओदातं  वत मे चित्तं, अप्पमाणं सुभावितं।

निब्बिद्धं पग्गहीतञ्‍च, सब्बा ओभासते दिसा॥

५५०.

 ‘‘जीवते वापि सप्पञ्‍ञो, अपि वित्तपरिक्खयो।

पञ्‍ञाय च अलाभेन, वित्तवापि न जीवति॥

५५१.

 ‘‘पञ्‍ञा सुतविनिच्छिनी, पञ्‍ञा कित्तिसिलोकवद्धनी।

पञ्‍ञासहितो नरो इध, अपि दुक्खेसु सुखानि विन्दति॥

५५२.

 ‘‘नायं अज्‍जतनो धम्मो, नच्छेरो नपि अब्भुतो।

यत्थ जायेथ मीयेथ, तत्थ किं विय अब्भुतं॥

५५३.

 ‘‘अनन्तरं हि जातस्स, जीविता मरणं धुवं।

जाता जाता मरन्तीध, एवंधम्मा हि पाणिनो॥

५५४.

 ‘‘न  हेतदत्थाय मतस्स होति, यं जीवितत्थं परपोरिसानं।

मतम्हि रुण्णं न यसो न लोक्यं, न  वण्णितं समणब्राह्मणेहि॥

५५५.

 ‘‘चक्खुं सरीरं उपहन्ति तेन [उपहन्ति रुण्णं (सी॰), उपहन्ति रोण्णं (स्या॰ पी॰)], निहीयति वण्णबलं मती च।

आनन्दिनो तस्स दिसा भवन्ति, हितेसिनो नास्स सुखी भवन्ति॥

५५६.

 ‘‘तस्मा हि इच्छेय्य कुले वसन्ते, मेधाविनो चेव बहुस्सुते च।

येसं  हि पञ्‍ञाविभवेन किच्‍चं, तरन्ति नावाय नदिंव पुण्ण’’न्ति॥

… महाकप्पिनो थेरो…।

४. चूळपन्थकत्थेरगाथा

५५७.

 ‘‘दन्धा मय्हं गती आसि, परिभूतो पुरे अहं।

भाता च मं पणामेसि, ‘गच्छ दानि तुवं घरं’॥

५५८.

 ‘‘सोहं पणामितो सन्तो [भाता (अट्ठ॰)], सङ्घारामस्स कोट्ठके।

दुम्मनो तत्थ अट्ठासिं, सासनस्मिं अपेक्खवा॥

५५९.

 ‘‘भगवा तत्थ आगच्छि [आगञ्छि (सी॰ पी॰)], सीसं मय्हं परामसि।

बाहाय मं गहेत्वान, सङ्घारामं पवेसयि॥

५६०.

 ‘‘अनुकम्पाय मे सत्था, पादासि पादपुञ्छनिं।

‘एतं सुद्धं अधिट्ठेहि, एकमन्तं स्वधिट्ठितं’॥

५६१.

 ‘‘तस्साहं वचनं सुत्वा, विहासिं सासने रतो।

समाधिं  पटिपादेसिं, उत्तमत्थस्स पत्तिया॥

५६२.

 ‘‘पुब्बेनिवासं  जानामि, दिब्बचक्खु विसोधितं।

तिस्सो विज्‍जा अनुप्पत्ता, कतं बुद्धस्स सासनं॥

५६३.

 ‘‘सहस्सक्खत्तुमत्तानं, निम्मिनित्वान पन्थको।

निसीदम्बवने रम्मे, याव कालप्पवेदना॥

५६४.

 ‘‘ततो मे सत्था पाहेसि, दूतं कालप्पवेदकं।

पवेदितम्हि कालम्हि, वेहासादुपसङ्कमिं [वेहासानुपसङ्कमिं (स्या॰ क॰)]॥

५६५.

 ‘‘वन्दित्वा सत्थुनो पादे, एकमन्तं निसीदहं।

निसिन्‍नं मं विदित्वान, अथ सत्था पटिग्गहि॥

५६६.

 ‘‘आयागो सब्बलोकस्स, आहुतीनं पटिग्गहो।

पुञ्‍ञक्खेत्तं मनुस्सानं, पटिगण्हित्थ दक्खिण’’न्ति॥

… चूळपन्थको थेरो…।

५. कप्पत्थेरगाथा

५६७.

 ‘‘नानाकुलमलसम्पुण्णो, महाउक्‍कारसम्भवो।

चन्दनिकंव परिपक्‍कं, महागण्डो महावणो॥

५६८.

 ‘‘पुब्बरुहिरसम्पुण्णो, गूथकूपेन गाळ्हितो [गूथकूपे निगाळ्हितो (स्या॰ पी॰ क॰)]।

आपोपग्घरणो कायो, सदा सन्दति पूतिकं॥

५६९.

 ‘‘सट्ठिकण्डरसम्बन्धो, मंसलेपनलेपितो।

चम्मकञ्‍चुकसन्‍नद्धो, पूतिकायो निरत्थको॥

५७०.

 ‘‘अट्ठिसङ्घातघटितो, न्हारुसुत्तनिबन्धनो।

नेकेसं संगतीभावा, कप्पेति इरियापथं॥

५७१.

 ‘‘धुवप्पयातो  मरणाय, मच्‍चुराजस्स सन्तिके।

इधेव छड्डयित्वान, येनकामङ्गमो नरो॥

५७२.

 ‘‘अविज्‍जाय निवुतो कायो, चतुगन्थेन गन्थितो।

ओघसंसीदनो कायो, अनुसयजालमोत्थतो॥

५७३.

 ‘‘पञ्‍चनीवरणे युत्तो, वितक्‍केन समप्पितो।

तण्हामूलेनानुगतो, मोहच्छादनछादितो॥

५७४.

 ‘‘एवायं वत्तते कायो, कम्मयन्तेन यन्तितो।

सम्पत्ति च विपत्यन्ता, नानाभावो विपज्‍जति॥

५७५.

 ‘‘येमं  कायं ममायन्ति, अन्धबाला पुथुज्‍जना।

वड्ढेन्ति कटसिं घोरं, आदियन्ति पुनब्भवं॥

५७६.

 ‘‘येमं कायं विवज्‍जेन्ति, गूथलित्तंव पन्‍नगं।

भवमूलं वमित्वान, परिनिब्बिस्सन्तिनासवा’’ति [परिनिब्बन्तुनासवा (सी॰)]॥

… कप्पो थेरो…।

६. वङ्गन्तपुत्तउपसेनत्थेरगाथा

५७७.

 ‘‘विवित्तं अप्पनिग्घोसं, वाळमिगनिसेवितं।

सेवे सेनासनं भिक्खु, पटिसल्‍लानकारणा॥

५७८.

 ‘‘सङ्कारपुञ्‍जा आहत्वा [आहित्वा (क॰)], सुसाना रथियाहि च।

ततो सङ्घाटिकं कत्वा, लूखं धारेय्य चीवरं॥

५७९.

 ‘‘नीचं मनं करित्वान, सपदानं कुला कुलं।

पिण्डिकाय चरे भिक्खु, गुत्तद्वारो सुसंवुतो॥

५८०.

 ‘‘लूखेनपि वा [लूखेनपि च (बहूसु)] सन्तुस्से, नाञ्‍ञं पत्थे रसं बहुं।

रसेसु  अनुगिद्धस्स, झाने न रमती मनो॥

५८१.

 ‘‘अप्पिच्छो चेव सन्तुट्ठो, पविवित्तो वसे मुनि।

असंसट्ठो गहट्ठेहि, अनागारेहि चूभयं॥

५८२.

 ‘‘यथा जळो व मूगो व, अत्तानं दस्सये तथा।

नातिवेलं सम्भासेय्य, सङ्घमज्झम्हि पण्डितो॥

५८३.

 ‘‘न सो उपवदे कञ्‍चि, उपघातं विवज्‍जये।

संवुतो पातिमोक्खस्मिं, मत्तञ्‍ञू चस्स भोजने॥

५८४.

 ‘‘सुग्गहीतनिमित्तस्स, चित्तस्सुप्पादकोविदो।

समं अनुयुञ्‍जेय्य, कालेन च विपस्सनं॥

५८५.

 ‘‘वीरियसातच्‍चसम्पन्‍नो, युत्तयोगो सदा सिया।

न च अप्पत्वा दुक्खन्तं, विस्सासं एय्य पण्डितो॥

५८६.

 ‘‘एवं विहरमानस्स, सुद्धिकामस्स भिक्खुनो।

खीयन्ति आसवा सब्बे, निब्बुतिञ्‍चाधिगच्छती’’ति॥

… उपसेनो वङ्गन्तपुत्तो थेरो…।

७. (अपर)-गोतमत्थेरगाथा

५८७.

 ‘‘विजानेय्य  सकं अत्थं, अवलोकेय्याथ पावचनं।

यञ्‍चेत्थ अस्स पतिरूपं, सामञ्‍ञं अज्झुपगतस्स॥

५८८.

 ‘‘मित्तं इध च कल्याणं, सिक्खा विपुलं समादानं।

सुस्सूसा च गरूनं, एतं समणस्स पतिरूपं॥

५८९.

 ‘‘बुद्धेसु सगारवता, धम्मे अपचिति यथाभूतं।

सङ्घे  च चित्तिकारो, एतं समणस्स पतिरूपं॥

५९०.

 ‘‘आचारगोचरे युत्तो, आजीवो सोधितो अगारय्हो।

चित्तस्स च सण्ठपनं, एतं समणस्स पतिरूपं॥

५९१.

 ‘‘चारित्तं अथ वारित्तं, इरियापथियं पसादनियं।

अधिचित्ते च आयोगो, एतं समणस्स पतिरूपं॥

५९२.

 ‘‘आरञ्‍ञकानि सेनासनानि, पन्तानि अप्पसद्दानि।

भजितब्बानि मुनिना, एतं समणस्स पतिरूपं॥

५९३.

 ‘‘सीलञ्‍च बाहुसच्‍चञ्‍च, धम्मानं पविचयो यथाभूतं।

सच्‍चानं अभिसमयो, एतं समणस्स पतिरूपं॥

५९४.

 ‘‘भावेय्य च अनिच्‍चन्ति, अनत्तसञ्‍ञं असुभसञ्‍ञञ्‍च।

लोकम्हि च अनभिरतिं, एतं समणस्स पतिरूपं॥

५९५.

 ‘‘भावेय्य च बोज्झङ्गे, इद्धिपादानि इन्द्रियानि बलानि।

अट्ठङ्गमग्गमरियं, एतं समणस्स पतिरूपं॥

५९६.

 ‘‘तण्हं पजहेय्य मुनि, समूलके आसवे पदालेय्य।

विहरेय्य विप्पमुत्तो, एतं समणस्स पतिरूप’’न्ति॥

… गोतमो थेरो…।

दसकनिपातो निट्ठितो।


तत्रुद्दानं –

काळुदायी च सो थेरो, एकविहारी च कप्पिनो।

चूळपन्थको कप्पो च, उपसेनो च गोतमो।

सत्तिमे दसके थेरा, गाथायो चेत्थ सत्ततीति॥


११. एकादसनिपातो

१. संकिच्‍चत्थेरगाथा

५९७.

 ‘‘किं  तवत्थो वने तात, उज्‍जुहानोव पावुसे।

वेरम्भा रमणीया ते, पविवेको हि झायिनं॥

५९८.

 ‘‘यथा अब्भानि वेरम्भो, वातो नुदति पावुसे।

सञ्‍ञा मे अभिकिरन्ति, विवेकपटिसञ्‍ञुता॥

५९९.

 ‘‘अपण्डरो अण्डसम्भवो, सीवथिकाय निकेतचारिको।

उप्पादयतेव मे सतिं, सन्देहस्मिं विरागनिस्सितं॥

६००.

 ‘‘यञ्‍च अञ्‍ञे न रक्खन्ति, यो च अञ्‍ञे न रक्खति।

स वे भिक्खु सुखं सेति, कामेसु अनपेक्खवा॥

६०१.

 ‘‘अच्छोदिका पुथुसिला, गोनङ्गुलमिगायुता।

अम्बुसेवालसञ्छन्‍ना, ते सेला रमयन्ति मं॥

६०२.

 ‘‘वसितं मे अरञ्‍ञेसु, कन्दरासु गुहासु च।

सेनासनेसु पन्तेसु, वाळमिगनिसेविते॥

६०३.

 ‘‘‘इमे हञ्‍ञन्तु वज्झन्तु, दुक्खं पप्पोन्तु पाणिनो’।

सङ्कप्पं नाभिजानामि, अनरियं दोससंहितं॥

६०४.

 ‘‘परिचिण्णो मया सत्था, कतं बुद्धस्स सासनं।

ओहितो गरुको भारो, भवनेत्ति समूहता॥

६०५.

 ‘‘यस्स चत्थाय [यस्सत्थाय (सी॰)] पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो॥

६०६.

 ‘‘नाभिनन्दामि  मरणं, नाभिनन्दामि जीवितं।

कालञ्‍च पटिकङ्खामि, निब्बिसं भतको यथा॥

६०७.

 ‘‘नाभिनन्दामि  मरणं, नाभिनन्दामि जीवितं।

कालञ्‍च पटिकङ्खामि, सम्पजानो पतिस्सतो’’ति॥

… संकिच्‍चो थेरो…।

एकादसनिपातो निट्ठितो।


तत्रुद्दानं –

संकिच्‍चथेरो एकोव, कतकिच्‍चो अनासवो।

एकादसनिपातम्हि, गाथा एकादसेव चाति॥


१२. द्वादसकनिपातो

१. सीलवत्थेरगाथा

६०८.

 ‘‘सीलमेविध  सिक्खेथ, अस्मिं लोके सुसिक्खितं।

सीलं हि सब्बसम्पत्तिं, उपनामेति सेवितं॥

६०९.

 ‘‘सीलं रक्खेय्य मेधावी, पत्थयानो तयो सुखे।

पसंसं वित्तिलाभञ्‍च, पेच्‍च सग्गे पमोदनं [पेच्‍च सग्गे च मोदनं (सी॰ पी॰)]॥

६१०.

 ‘‘सीलवा हि बहू मित्ते, सञ्‍ञमेनाधिगच्छति।

दुस्सीलो पन मित्तेहि, धंसते पापमाचरं॥

६११.

 ‘‘अवण्णञ्‍च अकित्तिञ्‍च, दुस्सीलो लभते नरो।

वण्णं कित्तिं पसंसञ्‍च, सदा लभति सीलवा॥

६१२.

 ‘‘आदि  सीलं पतिट्ठा च, कल्याणानञ्‍च मातुकं।

पमुखं सब्बधम्मानं, तस्मा सीलं विसोधये॥

६१३.

 ‘‘वेला च संवरं सीलं [संवरो सीलं (सी॰), संवरसीलं (सी॰ अट्ठ॰)], चित्तस्स अभिहासनं।

तित्थञ्‍च सब्बबुद्धानं, तस्मा सीलं विसोधये॥

६१४.

 ‘‘सीलं बलं अप्पटिमं, सीलं आवुधमुत्तमं।

सीलमाभरणं सेट्ठं, सीलं कवचमब्भुतं॥

६१५.

 ‘‘सीलं सेतु महेसक्खो, सीलं गन्धो अनुत्तरो।

सीलं विलेपनं सेट्ठं, येन वाति दिसोदिसं॥

६१६.

 ‘‘सीलं सम्बलमेवग्गं, सीलं पाथेय्यमुत्तमं।

सीलं सेट्ठो अतिवाहो, येन याति दिसोदिसं॥

६१७.

 ‘‘इधेव निन्दं लभति, पेच्‍चापाये च दुम्मनो।

सब्बत्थ दुम्मनो बालो, सीलेसु असमाहितो॥

६१८.

 ‘‘इधेव कित्तिं लभति, पेच्‍च सग्गे च सुम्मनो।

सब्बत्थ सुमनो धीरो, सीलेसु सुसमाहितो॥

६१९.

 ‘‘सीलमेव  इध अग्गं, पञ्‍ञवा पन उत्तमो।

मनुस्सेसु च देवेसु, सीलपञ्‍ञाणतो जय’’न्ति॥

… सीलवो थेरो…।

२. सुनीतत्थेरगाथा

६२०.

 ‘‘नीचे  कुलम्हि जातोहं, दलिद्दो अप्पभोजनो।

हीनकम्मं [हीनं कम्मं (स्या॰)] ममं आसि, अहोसिं पुप्फछड्डको॥

६२१.

 ‘‘जिगुच्छितो  मनुस्सानं, परिभूतो च वम्भितो।

नीचं मनं करित्वान, वन्दिस्सं बहुकं जनं॥

६२२.

 ‘‘अथद्दसासिं  सम्बुद्धं, भिक्खुसङ्घपुरक्खतं।

पविसन्तं महावीरं, मगधानं पुरुत्तमं॥

६२३.

 ‘‘निक्खिपित्वान ब्याभङ्गिं, वन्दितुं उपसङ्कमिं।

ममेव अनुकम्पाय, अट्ठासि पुरिसुत्तमो॥

६२४.

 ‘‘वन्दित्वा सत्थुनो पादे, एकमन्तं ठितो तदा।

पब्बज्‍जं अहमायाचिं, सब्बसत्तानमुत्तमं॥

६२५.

 ‘‘ततो कारुणिको सत्था, सब्बलोकानुकम्पको।

‘एहि भिक्खू’ति मं आह, सा मे आसूपसम्पदा॥

६२६.

 ‘‘सोहं एको अरञ्‍ञस्मिं, विहरन्तो अतन्दितो।

अकासिं सत्थुवचनं, यथा मं ओवदी जिनो॥

६२७.

 ‘‘रत्तिया पठमं यामं, पुब्बजातिमनुस्सरिं।

रत्तिया मज्झिमं यामं, दिब्बचक्खुं विसोधयिं [दिब्बचक्खु विसोधितं (क॰)]।

रत्तिया पच्छिमे यामे, तमोखन्धं पदालयिं॥

६२८.

 ‘‘ततो रत्या विवसाने, सूरियस्सुग्गमनं पति।

इन्दो ब्रह्मा च आगन्त्वा, मं नमस्सिंसु पञ्‍जली॥

६२९.

 ‘‘‘नमो ते पुरिसाजञ्‍ञ, नमो ते पुरिसुत्तम।

यस्स ते आसवा खीणा, दक्खिणेय्योसि मारिस’॥

६३०.

 ‘‘ततो  दिस्वान मं सत्था, देवसङ्घपुरक्खतं।

सितं पातुकरित्वान, इममत्थं अभासथ॥

६३१.

 [सु॰ नि॰ ६६० सुत्तनिपातेपि] ‘‘‘तपेन  ब्रह्मचरियेन, संयमेन दमेन च।

एतेन ब्राह्मणो होति, एतं ब्राह्मणमुत्तम’’’न्ति॥

… सुनीतो थेरो…।

द्वादसकनिपातो निट्ठितो।


तत्रुद्दानं –

सीलवा च सुनीतो च, थेरा द्वे ते महिद्धिका।

द्वादसम्हि निपातम्हि, गाथायो चतुवीसतीति॥


१३. तेरसनिपातो

१. सोणकोळिविसत्थेरगाथा

६३२.

 ‘‘याहु  रट्ठे समुक्‍कट्ठो, रञ्‍ञो अङ्गस्स पद्धगू [पत्थगू (स्या॰), पट्ठगू (क॰)]।

स्वाज्‍ज धम्मेसु उक्‍कट्ठो, सोणो दुक्खस्स पारगू॥

६३३.

 ‘‘पञ्‍च छिन्दे पञ्‍च जहे, पञ्‍च चुत्तरि भावये।

पञ्‍चसङ्गातिगो भिक्खु, ओघतिण्णोति वुच्‍चति॥

६३४.

 ‘‘उन्‍नळस्स पमत्तस्स, बाहिरासस्स [बाहिरासयस्स (क॰)] भिक्खुनो।

सीलं समाधि पञ्‍ञा च, पारिपूरिं न गच्छति॥

६३५.

 ‘‘यञ्हि किच्‍चं अपविद्धं [तदपविद्धं (सी॰ स्या॰)], अकिच्‍चं पन करीयति।

उन्‍नळानं  पमत्तानं, तेसं वड्ढन्ति आसवा॥

६३६.

 ‘‘येसञ्‍च सुसमारद्धा, निच्‍चं कायगता सति।

अकिच्‍चं ते न सेवन्ति, किच्‍चे सातच्‍चकारिनो।

सतानं सम्पजानानं, अत्थं गच्छन्ति आसवा॥

६३७.

 ‘‘उजुमग्गम्हि अक्खाते, गच्छथ मा निवत्तथ।

अत्तना चोदयत्तानं, निब्बानमभिहारये॥

६३८.

 ‘‘अच्‍चारद्धम्हि वीरियम्हि, सत्था लोके अनुत्तरो।

वीणोपमं करित्वा मे, धम्मं देसेसि चक्खुमा।

तस्साहं वचनं सुत्वा, विहासिं सासने रतो॥

६३९.

 ‘‘समथं पटिपादेसिं, उत्तमत्थस्स पत्तिया।

तिस्सो विज्‍जा अनुप्पत्ता, कतं बुद्धस्स सासनं॥

६४०.

 ‘‘नेक्खम्मे [निक्खमे (क॰), नेक्खम्मं (महाव॰ २४४; अ॰ नि॰ ६.५५)] अधिमुत्तस्स, पविवेकञ्‍च चेतसो।

अब्यापज्झाधिमुत्तस्स [अब्यापज्झाधिम्हत्तस्स (क॰)], उपादानक्खयस्स च॥

६४१.

 ‘‘तण्हक्खयाधिमुत्तस्स, असम्मोहञ्‍च चेतसो।

दिस्वा आयतनुप्पादं, सम्मा चित्तं विमुच्‍चति॥

६४२.

 ‘‘तस्स  सम्मा विमुत्तस्स, सन्तचित्तस्स भिक्खुनो।

कतस्स पटिचयो नत्थि, करणीयं न विज्‍जति॥

६४३.

 ‘‘सेलो  यथा एकघनो [एकघनो (क॰)], वातेन न समीरति।

एवं रूपा रसा सद्दा, गन्धा फस्सा च केवला॥

६४४.

 ‘‘इट्ठा  धम्मा अनिट्ठा च, नप्पवेधेन्ति तादिनो।

ठितं चित्तं विसञ्‍ञुत्तं, वयञ्‍चस्सानुपस्सती’’ति॥

… सोणो कोळिविसो थेरो…।

तेरसनिपातो निट्ठितो।


तत्रुद्दानं –

सोणो कोळिविसो थेरो, एकोयेव महिद्धिको।

तेरसम्हि निपातम्हि, गाथायो चेत्थ तेरसाति॥


१४. चुद्दसकनिपातो

१. खदिरवनियरेवतत्थेरगाथा

६४५.

 ‘‘यदा  अहं पब्बजितो, अगारस्मानगारियं।

नाभिजानामि सङ्कप्पं, अनरियं दोससंहितं॥

६४६.

 ‘‘‘इमे हञ्‍ञन्तु वज्झन्तु, दुक्खं पप्पोन्तु पाणिनो’।

सङ्कप्पं नाभिजानामि, इमस्मिं दीघमन्तरे॥

६४७.

 ‘‘मेत्तञ्‍च अभिजानामि, अप्पमाणं सुभावितं।

अनुपुब्बं परिचितं, यथा बुद्धेन देसितं॥

६४८.

 ‘‘सब्बमित्तो सब्बसखो, सब्बभूतानुकम्पको।

मेत्तचित्तञ्‍च [मेत्तं चित्तं (सी॰ स्या॰)] भावेमि, अब्यापज्‍जरतो [अब्यापज्झरतो (सी॰ स्या॰)] सदा॥

६४९.

 ‘‘असंहीरं असंकुप्पं, चित्तं आमोदयामहं।

ब्रह्मविहारं भावेमि, अकापुरिससेवितं॥

६५०.

 ‘‘अवितक्‍कं  समापन्‍नो, सम्मासम्बुद्धसावको।

अरियेन तुण्हीभावेन, उपेतो होति तावदे॥

६५१.

 ‘‘यथापि पब्बतो सेलो, अचलो सुप्पतिट्ठितो।

एवं मोहक्खया भिक्खु, पब्बतोव न वेधति॥

६५२.

 ‘‘अनङ्गणस्स पोसस्स, निच्‍चं सुचिगवेसिनो।

वालग्गमत्तं पापस्स, अब्भमत्तंव खायति॥

६५३.

 ‘‘नगरं यथा पच्‍चन्तं, गुत्तं सन्तरबाहिरं।

एवं गोपेथ अत्तानं, खणो वो मा उपच्‍चगा॥

६५४.

 ‘‘नाभिनन्दामि मरणं, नाभिनन्दामि जीवितं।

कालञ्‍च पटिकङ्खामि, निब्बिसं भतको यथा॥

६५५.

 ‘‘नाभिनन्दामि मरणं…पे॰… सम्पजानो पतिस्सतो॥

६५६.

 ‘‘परिचिण्णो मया सत्था, कतं बुद्धस्स सासनं।

ओहितो गरुको भारो, भवनेत्ति समूहता॥

६५७.

 ‘‘यस्स  चत्थाय पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो॥

६५८.

 ‘‘सम्पादेथप्पमादेन, एसा मे अनुसासनी।

हन्दाहं परिनिब्बिस्सं, विप्पमुत्तोम्हि सब्बधी’’ति॥

… खदिरवनियरेवतो थेरो…।

२. गोदत्तत्थेरगाथा

६५९.

 ‘‘यथापि भद्दो आजञ्‍ञो, धुरे युत्तो धुरस्सहो [धुरासहो (अट्ठ॰)]।

मथितो  अतिभारेन, संयुगं नातिवत्तति॥

६६०.

 ‘‘एवं पञ्‍ञाय ये तित्ता, समुद्दो वारिना यथा।

न परे अतिमञ्‍ञन्ति, अरियधम्मोव पाणिनं॥

६६१.

 ‘‘काले  कालवसं पत्ता, भवाभववसं गता।

नरा दुक्खं निगच्छन्ति, तेध सोचन्ति माणवा [मानवा (सी॰)]॥

६६२.

 ‘‘उन्‍नता सुखधम्मेन, दुक्खधम्मेन चोनता।

द्वयेन बाला हञ्‍ञन्ति, यथाभूतं अदस्सिनो॥

६६३.

 ‘‘ये च दुक्खे सुखस्मिञ्‍च, मज्झे सिब्बिनिमच्‍चगू।

ठिता ते इन्दखीलोव, न ते उन्‍नतओनता॥

६६४.

 ‘‘न हेव लाभे नालाभे, न यसे न च कित्तिया।

न निन्दायं पसंसाय, न ते दुक्खे सुखम्हि॥

६६५.

 ‘‘सब्बत्थ ते न लिम्पन्ति, उदबिन्दुव पोक्खरे।

सब्बत्थ सुखिता धीरा, सब्बत्थ अपराजिता॥

६६६.

 ‘‘धम्मेन च अलाभो यो, यो च लाभो अधम्मिको।

अलाभो धम्मिको सेय्यो, यं चे लाभो अधम्मिको॥

६६७.

 ‘‘यसो च अप्पबुद्धीनं, विञ्‍ञूनं अयसो च यो।

अयसोव सेय्यो विञ्‍ञूनं, न यसो अप्पबुद्धिनं॥

६६८.

 ‘‘दुम्मेधेहि  पसंसा च, विञ्‍ञूहि गरहा च या।

गरहाव सेय्यो विञ्‍ञूहि, यं चे बालप्पसंसना॥

६६९.

 ‘‘सुखञ्‍च  काममयिकं, दुक्खञ्‍च पविवेकियं।

पविवेकदुक्खं सेय्यो, यं चे काममयं सुखं॥

६७०.

 ‘‘जीवितञ्‍च अधम्मेन, धम्मेन मरणञ्‍च यं।

मरणं धम्मिकं सेय्यो, यं चे जीवे अधम्मिकं॥

६७१.

 ‘‘कामकोपप्पहीना ये, सन्तचित्ता भवाभवे।

चरन्ति लोके असिता, नत्थि तेसं पियापियं॥

६७२.

 ‘‘भावयित्वान बोज्झङ्गे, इन्द्रियानि बलानि च।

पप्पुय्य परमं सन्तिं, परिनिब्बन्तिनासवा’’ति॥

… गोदत्तो थेरो…।

चुद्दसकनिपातो निट्ठितो।


तत्रुद्दानं –

रेवतो चेव गोदत्तो, थेरा द्वे ते महिद्धिका।

चुद्दसम्हि निपातम्हि, गाथायो अट्ठवीसतीति॥


१५. सोळसकनिपातो

१. अञ्‍ञासिकोण्डञ्‍ञत्थेरगाथा

६७३.

 ‘‘एस  भिय्यो पसीदामि, सुत्वा धम्मं महारसं।

विरागो देसितो धम्मो, अनुपादाय सब्बसो॥

६७४.

 ‘‘बहूनि लोके चित्रानि, अस्मिं पथविमण्डले।

मथेन्ति  मञ्‍ञे सङ्कप्पं, सुभं रागूपसंहितं॥

६७५.

 ‘‘रजमुहतञ्‍च वातेन, यथा मेघोपसम्मये।

एवं सम्मन्ति सङ्कप्पा, यदा पञ्‍ञाय पस्सति॥

६७६.

 [ध॰ प॰ २७७ धम्मपदे] ‘‘सब्बे सङ्खारा अनिच्‍चाति, यदा पञ्‍ञाय पस्सति।

अथ निब्बिन्दति दुक्खे, एस मग्गो विसुद्धिया॥

६७७ .

 [ध॰ प॰ २७८ धम्मपदे] ‘‘सब्बे सङ्खारा दुक्खाति, यदा पञ्‍ञाय पस्सति

अथ निब्बिन्दति दुक्खे, एस मग्गो विसुद्धिया॥

६७८.

 [ध॰ प॰ २७९ धम्मपदे] ‘‘सब्बे धम्मा अनत्ताति, यदा पञ्‍ञाय पस्सति।

अथ निब्बिन्दति दुक्खे, एस मग्गो विसुद्धिया॥

६७९.

 ‘‘बुद्धानुबुद्धो यो थेरो, कोण्डञ्‍ञो तिब्बनिक्‍कमो।

पहीनजातिमरणो, ब्रह्मचरियस्स केवली॥

६८०.

 ‘‘ओघपासो दळ्हखिलो [दळ्हो खिलो (स्या॰ क॰)], पब्बतो दुप्पदालयो।

छेत्वा खिलञ्‍च पासञ्‍च, सेलं भेत्वान [छेत्वान (क॰)] दुब्भिदं।

तिण्णो पारङ्गतो झायी, मुत्तो सो मारबन्धना॥

६८१.

 ‘‘उद्धतो चपलो भिक्खु, मित्ते आगम्म पापके।

संसीदति महोघस्मिं, ऊमिया पटिकुज्‍जितो॥

६८२.

 ‘‘अनुद्धतो अचपलो, निपको संवुतिन्द्रियो।

कल्याणमित्तो मेधावी, दुक्खस्सन्तकरो सिया॥

६८३.

 ‘‘कालपब्बङ्गसङ्कासो, किसो धमनिसन्थतो।

मत्तञ्‍ञू  अन्‍नपानस्मिं, अदीनमनसो नरो॥

६८४.

 ‘‘फुट्ठो  डंसेहि मकसेहि, अरञ्‍ञस्मिं ब्रहावने।

नागो सङ्गामसीसेव, सतो तत्राधिवासये॥

६८५.

 ‘‘नाभिनन्दामि  मरणं…पे॰… निब्बिसं भतको यथा॥

६८६.

 ‘‘नाभिनन्दामि मरणं…पे॰… सम्पजानाए पतिस्सतो॥

६८७.

 ‘‘परिचिण्णो मया सत्था…पे॰… भवनेत्ति समूहता॥

६८८.

 ‘‘यस्स चत्थाय पब्बजितो, अगारस्मानगारियं।

सो मे अत्थो अनुप्पत्तो, किं मे सद्धिविहारिना’’ति॥

… अञ्‍ञासिकोण्डञ्‍ञो [अञ्‍ञाकोण्डञ्‍ञो (सी॰ स्या॰)] थेरो…।

२. उदायित्थेरगाथा

६८९.

 [अ॰ नि॰ ६.४३] ‘‘मनुस्सभूतं सम्बुद्धं, अत्तदन्तं समाहितं।

इरियमानं ब्रह्मपथे, चित्तस्सूपसमे रतं॥

६९०.

 ‘‘यं मनुस्सा नमस्सन्ति, सब्बधम्मान पारगुं।

देवापि तं नमस्सन्ति, इति मे अरहतो सुतं॥

६९१.

 ‘‘सब्बसंयोजनातीतं, वना निब्बनमागतं।

कामेहि नेक्खम्मरतं [निक्खम्मरतं (क॰)], मुत्तं सेलाव कञ्‍चनं॥

६९२.

 ‘‘स वे अच्‍चरुचि नागो, हिमवावञ्‍ञे सिलुच्‍चये।

सब्बेसं  नागनामानं, सच्‍चनामो अनुत्तरो॥

६९३.

 ‘‘नागं वो कित्तयिस्सामि, न हि आगुं करोति सो।

सोरच्‍चं अविहिंसा च, पादा नागस्स ते दुवे॥

६९४.

 ‘‘सति च सम्पजञ्‍ञञ्‍च, चरणा नागस्स तेपरे।

सद्धाहत्थो महानागो, उपेक्खासेतदन्तवा॥

६९५.

 ‘‘सति गीवा सिरो पञ्‍ञा, वीमंसा धम्मचिन्तना।

धम्मकुच्छिसमावासो, विवेको तस्स वालधि॥

६९६.

 ‘‘सो झायी अस्सासरतो, अज्झत्तं सुसमाहितो।

गच्छं समाहितो नागो, ठितो नागो समाहितो॥

६९७.

 ‘‘सयं समाहितो नागो, निसिन्‍नोपि समाहितो।

सब्बत्थ संवुतो नागो, एसा नागस्स सम्पदा॥

६९८.

 ‘‘भुञ्‍जति  अनवज्‍जानि, सावज्‍जानि न भुञ्‍जति।

घासमच्छादनं लद्धा, सन्‍निधिं परिवज्‍जयं॥

६९९.

 ‘‘संयोजनं  अणुं थूलं, सब्बं छेत्वान बन्धनं।

येन येनेव गच्छति, अनपक्खोव गच्छति॥

७००.

 ‘‘यथापि उदके जातं, पुण्डरीकं पवड्ढति।

नोपलिप्पति तोयेन, सुचिगन्धं मनोरमं॥

७०१.

 ‘‘तथेव च लोके जातो, बुद्धो लोके विहरति।

नोपलिप्पति लोकेन, तोयेन पदुमं यथा॥

७०२.

 ‘‘महागिनि पज्‍जलितो, अनाहारोपसम्मति।

अङ्गारेसु  च सन्तेसु, निब्बुतोति पवुच्‍चति॥

७०३.

 ‘‘अत्थस्सायं विञ्‍ञापनी, उपमा विञ्‍ञूहि देसिता।

विञ्‍ञिस्सन्ति महानागा, नागं नागेन देसितं॥

७०४.

 ‘‘वीतरागो वीतदोसो, वीतमोहो अनासवो।

सरीरं विजहं नागो, परिनिब्बिस्सत्यनासवो’’ति॥

… उदायी थेरो…।

सोळसकनिपातो निट्ठितो।


तत्रुद्दानं –

कोण्डञ्‍ञो च उदायी च, थेरा द्वे ते महिद्धिका।

सोळसम्हि निपातम्हि, गाथायो द्वे च तिंस चाति॥


१६. वीसतिनिपातो

१. अधिमुत्तत्थेरगाथा

७०५.

 ‘‘यञ्‍ञत्थं  वा धनत्थं वा, ये हनाम मयं पुरे।

अवसेसं [अवसे तं (सी॰ अट्ठ॰ मूलपाठो), अवसेसानं (अट्ठ॰?)] भयं होति, वेधन्ति विलपन्ति च॥

७०६.

 ‘‘तस्स ते नत्थि भीतत्तं, भिय्यो वण्णो पसीदति।

कस्मा न परिदेवेसि, एवरूपे महब्भये॥

७०७.

 ‘‘नत्थि चेतसिकं दुक्खं, अनपेक्खस्स गामणि।

अतिक्‍कन्ता भया सब्बे, खीणसंयोजनस्स वे॥

७०८.

 ‘‘खीणाय भवनेत्तिया, दिट्ठे धम्मे यथातथे।

न  भयं मरणे होति, भारनिक्खेपने यथा॥

७०९.

 ‘‘सुचिण्णं ब्रह्मचरियं मे, मग्गो चापि सुभावितो।

मरणे मे भयं नत्थि, रोगानमिव सङ्खये॥

७१०.

 ‘‘सुचिण्णं ब्रह्मचरियं मे, मग्गो चापि सुभावितो।

निरस्सादा भवा दिट्ठा, विसं पित्वाव [पीत्वाव (सी॰)] छड्डितं॥

७११.

 ‘‘पारगू अनुपादानो, कतकिच्‍चो अनासवो।

तुट्ठो आयुक्खया होति, मुत्तो आघातना यथा॥

७१२.

 ‘‘उत्तमं धम्मतं पत्तो, सब्बलोके अनत्थिको।

आदित्ताव घरा मुत्तो, मरणस्मिं न सोचति॥

७१३.

 ‘‘यदत्थि सङ्गतं किञ्‍चि, भवो वा यत्थ लब्भति।

सब्बं अनिस्सरं एतं, इति वुत्तं महेसिना॥

७१४.

 ‘‘यो तं तथा पजानाति, यथा बुद्धेन देसितं।

न गण्हाति भवं किञ्‍चि, सुतत्तंव अयोगुळं॥

७१५.

 ‘‘न मे होति ‘अहोसि’न्ति, ‘भविस्स’न्ति न होति मे।

सङ्खारा विगमिस्सन्ति, तत्थ का परिदेवना॥

७१६.

 ‘‘सुद्धं धम्मसमुप्पादं, सुद्धं सङ्खारसन्ततिं।

पस्सन्तस्स यथाभूतं, न भयं होति गामणि॥

७१७.

 ‘‘तिणकट्ठसमं  लोकं, यदा पञ्‍ञाय पस्सति।

ममत्तं सो असंविन्दं, ‘नत्थि मे’ति न सोचति॥

७१८.

 ‘‘उक्‍कण्ठामि  सरीरेन, भवेनम्हि अनत्थिको।

सोयं  भिज्‍जिस्सति कायो, अञ्‍ञो च न भविस्सति॥

७१९.

 ‘‘यं वो किच्‍चं सरीरेन, तं करोथ यदिच्छथ।

न मे तप्पच्‍चया तत्थ, दोसो पेमञ्‍च हेहिति’’॥

७२०.

 तस्स तं वचनं सुत्वा, अब्भुतं लोमहंसनं।

सत्थानि निक्खिपित्वान, माणवा एतदब्रवुं॥

७२१.

 ‘‘किं भदन्ते करित्वान, को वा आचरियो तव।

कस्स सासनमागम्म, लब्भते तं असोकता’’॥

७२२.

 ‘‘सब्बञ्‍ञू सब्बदस्सावी, जिनो आचरियो मम।

महाकारुणिको सत्था, सब्बलोकतिकिच्छको॥

७२३.

 ‘‘तेनायं देसितो धम्मो, खयगामी अनुत्तरो।

तस्स सासनमागम्म, लब्भते तं असोकता’’॥

७२४.

 सुत्वान चोरा इसिनो सुभासितं, निक्खिप्प सत्थानि च आवुधानि च।

तम्हा च कम्मा विरमिंसु एके, एके च पब्बज्‍जमरोचयिंसु॥

७२५.

 ते पब्बजित्वा सुगतस्स सासने, भावेत्व बोज्झङ्गबलानि पण्डिता।

उदग्गचित्ता सुमना कतिन्द्रिया, फुसिंसु निब्बानपदं असङ्खतन्ति॥

…अधिमुत्तो थेरो…।

२. पारापरियत्थेरगाथा

७२६.

 ‘‘समणस्स  अहु चिन्ता, पारापरियस्स भिक्खुनो।

एककस्स निसिन्‍नस्स, पविवित्तस्स झायिनो॥

७२७.

 ‘‘किमानुपुब्बं पुरिसो, किं वतं किं समाचारं।

अत्तनो किच्‍चकारीस्स, न च कञ्‍चि विहेठये॥

७२८.

 ‘‘इन्द्रियानि  मनुस्सानं, हिताय अहिताय च।

अरक्खितानि अहिताय, रक्खितानि हिताय च॥

७२९.

 ‘‘इन्द्रियानेव सारक्खं, इन्द्रियानि च गोपयं।

अत्तनो किच्‍चकारीस्स, न च कञ्‍चि विहेठये॥

७३०.

 ‘‘चक्खुन्द्रियं  चे रूपेसु, गच्छन्तं अनिवारयं।

अनादीनवदस्सावी, सो दुक्खा न हि मुच्‍चति॥

७३१.

 ‘‘सोतिन्द्रियं चे सद्देसु, गच्छन्तं अनिवारयं।

अनादीनवदस्सावी, सो दुक्खा न हि मुच्‍चति॥

७३२.

 ‘‘अनिस्सरणदस्सावी, गन्धे चे पटिसेवति।

न सो मुच्‍चति दुक्खम्हा, गन्धेसु अधिमुच्छितो॥

७३३.

 ‘‘अम्बिलं मधुरग्गञ्‍च, तित्तकग्गमनुस्सरं।

रसतण्हाय गधितो, हदयं नावबुज्झति॥

७३४.

 ‘‘सुभान्यप्पटिकूलानि, फोट्ठब्बानि अनुस्सरं।

रत्तो रागाधिकरणं, विविधं विन्दते दुखं॥

७३५.

 ‘‘मनं चेतेहि धम्मेहि, यो न सक्‍कोति रक्खितुं।

ततो  नं दुक्खमन्वेति, सब्बेहेतेहि पञ्‍चहि॥

७३६.

 ‘‘पुब्बलोहितसम्पुण्णं, बहुस्स कुणपस्स च।

नरवीरकतं वग्गुं, समुग्गमिव चित्तितं॥

७३७.

 ‘‘कटुकं मधुरस्सादं, पियनिबन्धनं दुखं।

खुरंव मधुना लित्तं, उल्‍लिहं नावबुज्झति॥

७३८.

 ‘‘इत्थिरूपे इत्थिसरे, फोट्ठब्बेपि च इत्थिया।

इत्थिगन्धेसु सारत्तो, विविधं विन्दते दुखं॥

७३९.

 ‘‘इत्थिसोतानि सब्बानि, सन्दन्ति पञ्‍च पञ्‍चसु।

तेसमावरणं कातुं, यो सक्‍कोति वीरियवा॥

७४०.

 ‘‘सो अत्थवा सो धम्मट्ठो, सो दक्खो सो विचक्खणो।

करेय्य रममानोपि, किच्‍चं धम्मत्थसंहितं॥

७४१.

 ‘‘अथो  सीदति सञ्‍ञुत्तं, वज्‍जे किच्‍चं निरत्थकं।

‘न तं किच्‍च’न्ति मञ्‍ञित्वा, अप्पमत्तो विचक्खणो॥

७४२.

 ‘‘यञ्‍च अत्थेन सञ्‍ञुत्तं, या च धम्मगता रति।

तं समादाय वत्तेथ, सा हि वे उत्तमा रति॥

७४३.

 ‘‘उच्‍चावचेहुपायेहि, परेसमभिजिगीसति।

हन्त्वा वधित्वा अथ सोचयित्वा, आलोपति साहसा यो परेसं॥

७४४.

 ‘‘तच्छन्तो आणिया आणिं, निहन्ति बलवा यथा।

इन्द्रियानिन्द्रियेहेव, निहन्ति कुसलो तथा॥

७४५.

 ‘‘सद्धं  वीरियं समाधिञ्‍च, सतिपञ्‍ञञ्‍च भावयं।

पञ्‍च पञ्‍चहि हन्त्वान, अनीघो याति ब्राह्मणो॥

७४६.

 ‘‘सो अत्थवा सो धम्मट्ठो, कत्वा वाक्यानुसासनिं।

सब्बेन सब्बं बुद्धस्स, सो नरो सुखमेधती’’ति॥

…पारापरियो थेरो…।

३. तेलकानित्थेरगाथा

७४७.

 ‘‘चिररत्तं वतातापी, धम्मं अनुविचिन्तयं।

समं चित्तस्स नालत्थं, पुच्छं समणब्राह्मणे॥

७४८.

 ‘‘‘को  सो पारङ्गतो लोके, को पत्तो अमतोगधं।

कस्स धम्मं पटिच्छामि, परमत्थविजाननं’॥

७४९.

 ‘‘अन्तोवङ्कगतो आसि, मच्छोव घसमामिसं।

बद्धो महिन्दपासेन, वेपचित्यसुरो यथा॥

७५०.

 ‘‘अञ्छामि नं न मुञ्‍चामि, अस्मा सोकपरिद्दवा।

को मे बन्धं मुञ्‍चं लोके, सम्बोधिं वेदयिस्सति॥

७५१.

 ‘‘समणं ब्राह्मणं वा कं, आदिसन्तं पभङ्गुनं॥

कस्स धम्मं पटिच्छामि, जरामच्‍चुपवाहनं॥

७५२.

 ‘‘विचिकिच्छाकङ्खागन्थितं, सारम्भबलसञ्‍ञुतं।

कोधप्पत्तमनत्थद्धं, अभिजप्पप्पदारणं॥

७५३.

 ‘‘तण्हाधनुसमुट्ठानं, द्वे च पन्‍नरसायुतं [द्वेधापन्‍नरसायुतं (?)]।

पस्स  ओरसिकं बाळ्हं, भेत्वान यदि [यद (सी॰ अट्ठ॰) हदि (?) ‘‘हदये’’ति तंसंवण्णना] तिट्ठति॥

७५४.

 ‘‘अनुदिट्ठीनं अप्पहानं, सङ्कप्पपरतेजितं।

तेन विद्धो पवेधामि, पत्तंव मालुतेरितं॥

७५५.

 ‘‘अज्झत्तं मे समुट्ठाय, खिप्पं पच्‍चति मामकं।

छफस्सायतनी कायो, यत्थ सरति सब्बदा॥

७५६.

 ‘‘तं न पस्सामि तेकिच्छं, यो मेतं सल्‍लमुद्धरे।

नानारज्‍जेन सत्थेन [नारग्गेन न सत्थेन (?)], नाञ्‍ञेन विचिकिच्छितं॥

७५७.

 ‘‘को मे असत्थो अवणो, सल्‍लमब्भन्तरपस्सयं।

अहिंसं सब्बगत्तानि, सल्‍लं मे उद्धरिस्सति॥

७५८.

 ‘‘धम्मप्पति  हि सो सेट्ठो, विसदोसप्पवाहको।

गम्भीरे पतितस्स मे, थलं पाणिञ्‍च दस्सये॥

७५९.

 ‘‘रहदेहमस्मि ओगाळ्हो, अहारियरजमत्तिके।

मायाउसूयसारम्भ, थिनमिद्धमपत्थटे॥

७६०.

 ‘‘उद्धच्‍चमेघथनितं, संयोजनवलाहकं।

वाहा वहन्ति कुद्दिट्ठिं [दुद्दिट्ठिं (सी॰ ध॰ प॰ ३३९)], सङ्कप्पा रागनिस्सिता॥

७६१.

 ‘‘सवन्ति सब्बधि सोता, लता उब्भिज्‍ज तिट्ठति।

ते सोते को निवारेय्य, तं लतं को हि छेच्छति॥

७६२.

 ‘‘वेलं  करोथ भद्दन्ते, सोतानं सन्‍निवारणं।

मा ते मनोमयो सोतो, रुक्खंव सहसा लुवे॥

७६३.

 ‘‘एवं  मे भयजातस्स, अपारा पारमेसतो।

ताणो पञ्‍ञावुधो सत्था, इसिसङ्घनिसेवितो॥

७६४.

 ‘‘सोपाणं सुगतं सुद्धं, धम्मसारमयं दळ्हं।

पादासि वुय्हमानस्स, ‘मा भायी’ति च मब्रवि॥

७६५.

 ‘‘सतिपट्ठानपासादं, आरुय्ह पच्‍चवेक्खिसं।

यं तं पुब्बे अमञ्‍ञिस्सं, सक्‍कायाभिरतं पजं॥

७६६.

 ‘‘यदा  च मग्गमद्दक्खिं, नावाय अभिरूहनं।

अनधिट्ठाय अत्तानं, तित्थमद्दक्खिमुत्तमं॥

७६७.

 ‘‘सल्‍लं अत्तसमुट्ठानं, भवनेत्तिप्पभावितं।

एतेसं अप्पवत्ताय [अप्पवत्तिया (?)], देसेसि मग्गमुत्तमं॥

७६८.

 ‘‘दीघरत्तानुसयितं, चिररत्तमधिट्ठितं।

बुद्धो मेपानुदी गन्थं, विसदोसप्पवाहनो’’ति॥

…तेलकानि थेरो…।

४. रट्ठपालत्थेरगाथा

७६९.

 [म॰ नि॰ २.३०२] ‘‘पस्स चित्तकतं बिम्बं, अरुकायं समुस्सितं।

आतुरं बहुसङ्कप्पं, यस्स नत्थि धुवं ठिति॥

७७०.

 ‘‘पस्स चित्तकतं रूपं, मणिना कुण्डलेन च।

अट्ठिं तचेन ओनद्धं, सह वत्थेहि सोभति॥

७७१.

 ‘‘अलत्तककता  पादा, मुखं चुण्णकमक्खितं।

अलं बालस्स मोहाय, नो च पारगवेसिनो॥

७७२.

 ‘‘अट्ठपदकता  केसा, नेत्ता अञ्‍जनमक्खिता।

अलं बालस्स मोहाय, नो च पारगवेसिनो॥

७७३.

 ‘‘अञ्‍जनीव नवा चित्ता, पूतिकायो अलङ्कतो।

अलं बालस्स मोहाय, नो च पारगवेसिनो॥

७७४.

 ‘‘ओदहि मिगवो पासं, नासदा वागुरं मिगो।

भुत्वा निवापं गच्छाम, कन्दन्ते मिगबन्धके॥

७७५.

 ‘‘छिन्‍नो पासो मिगवस्स, नासदा वागुरं मिगो।

भुत्वा निवापं गच्छाम, सोचन्ते मिगलुद्दके॥

७७६.

 ‘‘पस्सामि लोके सधने मनुस्से, लद्धान वित्तं न ददन्ति मोहा।

लुद्धा  धनं सन्‍निचयं करोन्ति, भिय्योव कामे अभिपत्थयन्ति॥

७७७.

 ‘‘राजा  पसय्हप्पथविं विजेत्वा, ससागरन्तं महिमावसन्तो।

ओरं समुद्दस्स अतित्तरूपो, पारं समुद्दस्सपि पत्थयेथ॥

७७८.

 ‘‘राजा च अञ्‍ञे च बहू मनुस्सा, अवीततण्हा मरणं उपेन्ति।

ऊनाव हुत्वान जहन्ति देहं, कामेहि लोकम्हि न हत्थि तित्ति॥

७७९.

 ‘‘कन्दन्ति  नं ञाती पकिरिय केसे, अहो वता नो अमराति चाहु।

वत्थेन नं पारुतं नीहरित्वा, चितं समोधाय ततो डहन्ति॥

७८०.

 ‘‘सो डय्हति सूलेहि तुज्‍जमानो, एकेन वत्थेन [एतेन गत्थेन (क॰)] पहाय भोगे।

न मीयमानस्स भवन्ति ताणा, ञाती च मित्ता अथ वा सहाया॥

७८१.

 ‘‘दायादका तस्स धनं हरन्ति, सत्तो पन गच्छति येन कम्मं।

न मीयमानं धनमन्वेति [मन्विति (क॰)] किञ्‍चि, पुत्ता च दारा च धनञ्‍च रट्ठं॥

७८२.

 ‘‘न दीघमायुं लभते धनेन, न चापि वित्तेन जरं विहन्ति।

अप्पप्पं हिदं जीवितमाहु धीरा, असस्सतं विप्परिणामधम्मं॥

७८३.

 ‘‘अड्ढा दलिद्दा च फुसन्ति फस्सं, बालो च धीरो च तथेव फुट्ठो।

बालो हि बाल्या वधितोव सेति, धीरो  च नो वेधति फस्सफुट्ठो॥

७८४.

 ‘‘तस्मा  हि पञ्‍ञाव धनेन सेय्या, याय वोसानमिधाधिगच्छति।

अब्योसितत्ता हि भवाभवेसु, पापानि कम्मानि करोति मोहा॥

७८५.

 ‘‘उपेति  गब्भञ्‍च परञ्‍च लोकं, संसारमापज्‍ज परम्पराय।

तस्सप्पपञ्‍ञो अभिसद्दहन्तो, उपेति गब्भञ्‍च परञ्‍च लोकं॥

७८६.

 ‘‘चोरो  यथा सन्धिमुखे गहीतो, सकम्मुना हञ्‍ञति पापधम्मो।

एवं पजा पेच्‍च परम्हि लोके, सकम्मुना हञ्‍ञति पापधम्मो॥

७८७.

 ‘‘कामा हि चित्रा मधुरा मनोरमा, विरूपरूपेन मथेन्ति चित्तं।

आदीनवं कामगुणेसु दिस्वा, तस्मा अहं पब्बजितोम्हि राज॥

७८८.

 ‘‘दुमप्फलानीव पतन्ति माणवा, दहरा च वुड्ढा च सरीरभेदा।

एतम्पि  दिस्वा पब्बजितोम्हि राज, अपण्णकं सामञ्‍ञमेव सेय्यो॥

७८९.

 ‘‘सद्धायाहं पब्बजितो, उपेतो जिनसासने।

अवज्झा मय्हं पब्बज्‍जा, अनणो भुञ्‍जामि भोजनं॥

७९०.

 ‘‘कामे आदित्ततो दिस्वा, जातरूपानि सत्थतो।

गब्भवोक्‍कन्तितो दुक्खं, निरयेसु महब्भयं॥

७९१.

 ‘‘एतमादीनवं ञत्वा, संवेगं अलभिं तदा।

सोहं विद्धो तदा सन्तो, सम्पत्तो आसवक्खयं॥

७९२.

 ‘‘परिचिण्णो मया सत्था, कतं बुद्धस्स सासनं।

ओहितो गरुको भारो, भवनेत्ति समूहता॥

७९३.

 ‘‘यस्सत्थाय पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो’’ति॥

… रट्ठपालो थेरो…।

५. मालुक्यपुत्तत्थेरगाथा

७९४.

 [सं॰ नि॰ ४.९५] ‘‘रूपं  दिस्वा सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

७९५.

 ‘‘तस्स  वड्ढन्ति वेदना, अनेका रूपसम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान [निब्बानं (सी॰)] वुच्‍चति॥

७९६.

 ‘‘सद्दं सुत्वा सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

७९७.

 ‘‘तस्स वड्ढन्ति वेदना, अनेका सद्दसम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान वुच्‍चति॥

७९८.

 ‘‘गन्धं घत्वा सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

७९९.

 ‘‘तस्स  वड्ढन्ति वेदना, अनेका गन्धसम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान वुच्‍चति॥

८००.

 ‘‘रसं भोत्वा सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

८०१.

 ‘‘तस्स  वड्ढन्ति वेदना, अनेका रससम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान वुच्‍चति॥

८०२.

 ‘‘फस्सं  फुस्स सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

८०३.

 ‘‘तस्स वड्ढन्ति वेदना, अनेका फस्ससम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान वुच्‍चति॥

८०४.

 ‘‘धम्मं ञत्वा सति मुट्ठा, पियं निमित्तं मनसि करोतो।

सारत्तचित्तो वेदेति, तञ्‍च अज्झोस्स तिट्ठति॥

८०५.

 ‘‘तस्स  वड्ढन्ति वेदना, अनेका धम्मसम्भवा।

अभिज्झा च विहेसा च, चित्तमस्सूपहञ्‍ञति।

एवमाचिनतो दुक्खं, आरा निब्बान वुच्‍चति॥

८०६.

 ‘‘न सो रज्‍जति रूपेसु, रूपं दिस्वा पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८०७.

 ‘‘यथास्स पस्सतो रूपं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति॥

८०८.

 ‘‘न सो रज्‍जति सद्देसु, सद्दं सुत्वा पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८०९.

 ‘‘यथास्स सुणतो सद्दं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति॥

८१०.

 ‘‘न सो रज्‍जति गन्धेसु, गन्धं घत्वा पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८११.

 ‘‘यथास्स  घायतो गन्धं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति॥

८१२.

 ‘‘न  सो रज्‍जति रसेसु, रसं भोत्वा पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८१३.

 ‘‘यथास्स सायरतो रसं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति॥

८१४.

 ‘‘न सो रज्‍जति फस्सेसु, फस्सं फुस्स पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८१५.

 ‘‘यथास्स फुसतो फस्सं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति॥

८१६.

 ‘‘न सो रज्‍जति धम्मेसु, धम्मं ञत्वा पतिस्सतो।

विरत्तचित्तो वेदेति, तञ्‍च नाज्झोस्स तिट्ठति॥

८१७.

 ‘‘यथास्स  विजानतो धम्मं, सेवतो चापि वेदनं।

खीयति नोपचीयति, एवं सो चरती सतो।

एवं अपचिनतो दुक्खं, सन्तिके निब्बान वुच्‍चति’’॥

… मालुक्यपुत्तो थेरो…।

६. सेलत्थेरगाथा

८१८.

 ‘‘परिपुण्णकायो सुरुचि, सुजातो चारुदस्सनो।

सुवण्णवण्णोसि भगवा, सुसुक्‍कदाठोसि वीरियवा [सुसुक्‍कदाठो विरीयवा (सी॰)]॥

८१९.

 ‘‘नरस्स हि सुजातस्स, ये भवन्ति वियञ्‍जना।

सब्बे  ते तव कायस्मिं, महापुरिसलक्खणा॥

८२०.

 ‘‘पसन्‍ननेत्तो सुमुखो, ब्रहा उजु पतापवा।

मज्झे समणसङ्घस्स, आदिच्‍चोव विरोचसि॥

८२१.

 ‘‘कल्याणदस्सनो भिक्खु, कञ्‍चनसन्‍निभत्तचो।

किं ते समणभावेन, एवं उत्तमवण्णिनो॥

८२२.

 ‘‘राजा  अरहसि भवितुं, चक्‍कवत्ती रथेसभो।

चातुरन्तो विजितावी, जम्बुसण्डस्स [जम्बुमण्डस्स (क॰)] इस्सरो॥

८२३.

 ‘‘खत्तिया भोगी राजानो [भोगा राजानो (सी॰ क॰), भोजराजानो (स्या॰)], अनुयन्ता भवन्ति ते।

राजाभिराजा [राजाधिराजा (सी॰ क॰)] मनुजिन्दो, रज्‍जं कारेहि गोतम’’॥

८२४.

 ‘‘राजाहमस्मि  सेल, (सेलाति भगवा) धम्मराजा अनुत्तरो।

धम्मेन चक्‍कं वत्तेमि, चक्‍कं अप्पटिवत्तियं’’॥

८२५.

 ‘‘सम्बुद्धो पटिजानासि, (इति सेलो ब्राह्मणो) धम्मराजा अनुत्तरो।

‘धम्मेन चक्‍कं वत्तेमि’, इति भासथ गोतम॥

८२६.

 ‘‘को नु सेनापति भोतो, सावको सत्थुरन्वयो [अन्वयो (सी॰)]।

को तेतमनुवत्तेति, धम्मचक्‍कं पवत्तितं’’॥

८२७.

 ‘‘मया  पवत्तितं चक्‍कं, (सेलाति भगवा) धम्मचक्‍कं अनुत्तरं।

सारिपुत्तो अनुवत्तेति, अनुजातो तथागतं॥

८२८.

 ‘‘अभिञ्‍ञेय्यं अभिञ्‍ञातं, भावेतब्बञ्‍च भावितं।

पहातब्बं पहीनं मे, तस्मा बुद्धोस्मि ब्राह्मण॥

८२९.

 ‘‘विनयस्सु  मयि कङ्खं, अधिमुञ्‍चस्सु ब्राह्मण।

दुल्‍लभं दस्सनं होति, सम्बुद्धानं अभिण्हसो॥

८३०.

 ‘‘येसं वे दुल्‍लभो लोके, पातुभावो अभिण्हसो।

सोहं ब्राह्मण बुद्धोस्मि, सल्‍लकत्तो [सल्‍लकन्तो (सी॰)] अनुत्तरो॥

८३१.

 ‘‘ब्रह्मभूतो अतितुलो, मारसेनप्पमद्दनो।

सब्बामित्ते वसे [वसी (स्या॰ क॰, म॰ नि॰ २.३९९; सु॰ नि॰ ९६६)] कत्वा, मोदामि अकुतोभयो’’॥

८३२.

 ‘‘इदं भोन्तो निसामेथ, यथा भासति चक्खुमा।

सल्‍लकत्तो महावीरो, सीहोव नदती वने॥

८३३.

 ‘‘ब्रह्मभूतं अतितुलं, मारसेनप्पमद्दनं।

को दिस्वा नप्पसीदेय्य, अपि कण्हाभिजातिको॥

८३४.

 ‘‘यो मं इच्छति अन्वेतु, यो वा निच्छति गच्छतु।

इधाहं पब्बजिस्सामि, वरपञ्‍ञस्स सन्तिके’’॥

८३५.

 ‘‘एतं चे रुच्‍चति भोतो, सम्मासम्बुद्धसासनं।

मयम्पि पब्बजिस्साम, वरपञ्‍ञस्स सन्तिके॥

८३६.

 ‘‘ब्राह्मणा तिसता इमे, याचन्ति पञ्‍जलीकता।

‘ब्रह्मचरियं चरिस्साम, भगवा तव सन्तिके’’’॥

८३७.

 ‘‘स्वाखातं  ब्रह्मचरियं, (सेलाति भगवा) सन्दिट्ठिकमकालिकं।

यत्थ अमोघा पब्बज्‍जा, अप्पमत्तस्स सिक्खतो’’॥

८३८.

 ‘‘यं  तं सरणमागम्ह [सरणमागम्म (सब्बत्थ)], इतो अट्ठमे [अट्ठमि (स्या॰ क॰)] चक्खुम।

सत्तरत्तेन भगवा, दन्ताम्ह तव सासने॥

८३९.

 ‘‘तुवं  बुद्धो तुवं सत्था, तुवं माराभिभू मुनि।

तुवं अनुसये छेत्वा, तिण्णो तारेसिमं पजं॥

८४०.

 ‘‘उपधी ते समतिक्‍कन्ता, आसवा ते पदालिता।

सीहोव अनुपादानो, पहीनभयभेरवो॥

८४१.

 ‘‘भिक्खवो तिसता इमे, तिट्ठन्ति पञ्‍जलीकता।

पादे वीर पसारेहि, नागा वन्दन्तु सत्थुनो’’ति॥

… सेलो थेरो…।

७. काळिगोधापुत्तभद्दियत्थेरगाथा

८४२.

 ‘‘यातं मे हत्थिगीवाय, सुखुमा वत्था पधारिता।

सालीनं ओदनो भुत्तो, सुचिमंसूपसेचनो॥

८४३.

 ‘‘सोज्‍ज भद्दो साततिको, उञ्छापत्तागते रतो।

झायति अनुपादानो, पुत्तो गोधाय भद्दियो॥

८४४.

 ‘‘पंसुकूली साततिको, उञ्छापत्तागते रतो।

झायति अनुपादानो, पुत्तो गोधाय भद्दियो॥

८४५.

 ‘‘पिण्डपाती साततिको…पे॰…॥

८४६.

 ‘‘तेचीवरी साततिको…पे॰…॥

८४७.

 ‘‘सपदानचारी साततिको…पे॰…॥

८४८.

 ‘‘एकासनी साततिको…पे॰…॥

८४९.

 ‘‘पत्तपिण्डी साततिको…पे॰…॥

८५०.

 ‘‘खलुपच्छाभत्ती साततिको…पे॰…॥

८५१.

 ‘‘आरञ्‍ञिको साततिको…पे॰…॥

८५२.

 ‘‘रुक्खमूलिको  साततिको…पे॰…॥

८५३.

 ‘‘अब्भोकासी साततिको…पे॰…॥

८५४.

 ‘‘सोसानिको साततिको…पे॰…॥

८५५.

 ‘‘यथासन्थतिको साततिको…पे॰…॥

८५६.

 ‘‘नेसज्‍जिको  साततिको…पे॰…॥

८५७.

 ‘‘अप्पिच्छो साततिको…पे॰…॥

८५८.

 ‘‘सन्तुट्ठो साततिको…पे॰…॥

८५९.

 ‘‘पविवित्तो साततिको…पे॰…॥

८६०.

 ‘‘असंसट्ठो साततिको…पे॰…॥

८६१.

 ‘‘आरद्धवीरियो साततिको…पे॰…॥

८६२.

 ‘‘हित्वा सतपलं कंसं, सोवण्णं सतराजिकं।

अग्गहिं मत्तिकापत्तं, इदं दुतियाभिसेचनं॥

८६३.

 ‘‘उच्‍चे मण्डलिपाकारे, दळ्हमट्टालकोट्ठके।

रक्खितो खग्गहत्थेहि, उत्तसं विहरिं पुरे॥

८६४.

 ‘‘सोज्‍ज भद्दो अनुत्रासी, पहीनभयभेरवो।

झायति वनमोगय्ह, पुत्तो गोधाय भद्दियो॥

८६५.

 ‘‘सीलक्खन्धे पतिट्ठाय, सतिं पञ्‍ञञ्‍च भावयं।

पापुणिं अनुपुब्बेन, सब्बसंयोजनक्खय’’न्ति॥

… भद्दियो काळिगोधाय पुत्तो थेरो…।

८. अङ्गुलिमालत्थेरगाथा

८६६.

 ‘‘गच्छं  वदेसि समण ‘ट्ठितोम्हि’, ममञ्‍च ब्रूसि ठितमट्ठितोति।

पुच्छामि  तं समण एतमत्थं, ‘कथं ठितो त्वं अहमट्ठितोम्हि’’’॥

८६७.

 ‘‘ठितो अहं अङ्गुलिमाल सब्बदा, सब्बेसु भूतेसु निधाय दण्डं।

तुवञ्‍च पाणेसु असञ्‍ञतोसि, तस्मा ठितोहं तुवमट्ठितोसि’’॥

८६८.

 ‘‘चिरस्सं वत मे महितो महेसी, महावनं समणो पच्‍चपादि [पच्‍चुपादि (सब्बत्थ)]।

सोहं चजिस्सामि सहस्सपापं, सुत्वान गाथं तव धम्मयुत्तं’’॥

८६९.

 इच्‍चेव  चोरो असिमावुधञ्‍च, सोब्भे पपाते नरके अन्वकासि [अकिरि (म॰ नि॰ २.३४९)]।

अवन्दि चोरो सुगतस्स पादे, तत्थेव पब्बज्‍जमयाचि बुद्धं॥

८७०.

 बुद्धो च खो कारुणिको महेसि, यो सत्था लोकस्स सदेवकस्स।

‘तमेहि भिक्खू’ति तदा अवोच, एसेव तस्स अहु भिक्खुभावो॥

८७१.

 ‘‘यो  च पुब्बे पमज्‍जित्वा, पच्छा सो नप्पमज्‍जति।

सोमं लोकं पभासेति, अब्भा मुत्तोव चन्दिमा॥

८७२.

 ‘‘यस्स  पापं कतं कम्मं, कुसलेन पिधीयति [पिथीयति (सी॰ स्या॰)]।

सोमं लोकं पभासेति, अब्भा मुत्तोव चन्दिमा॥

८७३.

 ‘‘यो हवे दहरो भिक्खु, युञ्‍जति बुद्धसासने।

सोमं लोकं पभासेति, अब्भा मुत्तोव चन्दिमा॥

८७४.

 [दिसा हि (स्या॰ क॰, म॰ नि॰ २.३५२)] ‘‘दिसापि मे धम्मकथं सुणन्तु, दिसापि मे युञ्‍जन्तु बुद्धसासने।

दिसापि मे ते मनुजे भजन्तु, ये धम्ममेवादपयन्ति सन्तो॥

८७५.

 ‘‘दिसा हि मे खन्तिवादानं, अविरोधप्पसंसिनं।

सुणन्तु धम्मं कालेन, तञ्‍च अनुविधीयन्तु॥

८७६.

 ‘‘न हि जातु सो ममं हिंसे, अञ्‍ञं वा पन किञ्‍चनं [कञ्‍चिनं (सी॰ स्या॰), कञ्‍चनं (?)]।

पप्पुय्य परमं सन्तिं, रक्खेय्य तसथावरे॥

८७७.

 [थेरगा॰ १९] ‘‘उदकञ्हि  नयन्ति नेत्तिका, उसुकारा नमयन्ति [दमयन्ति (क॰)] तेजनं।

दारुं नमयन्ति [दमयन्ति (क॰)] तच्छका, अत्तानं दमयन्ति पण्डिता॥

८७८.

 ‘‘दण्डेनेके  दमयन्ति, अङ्कुसेभि कसाहि च।

अदण्डेन असत्थेन, अहं दन्तोम्हि तादिना॥

८७९.

 ‘‘‘अहिंसको’ति  मे नामं, हिंसकस्स पुरे सतो।

अज्‍जाहं सच्‍चनामोम्हि, न नं हिंसामि किञ्‍चनं [कञ्‍चिनं (सी॰ स्या॰), कञ्‍चनं (?)]॥

८८०.

 ‘‘चोरो अहं पुरे आसिं, अङ्गुलिमालोति विस्सुतो।

वुय्हमानो महोघेन, बुद्धं सरणमागमं॥

८८१.

 ‘‘लोहितपाणि पुरे आसिं, अङ्गुलिमालोति विस्सुतो।

सरणगमनं पस्स, भवनेत्ति समूहता॥

८८२.

 ‘‘तादिसं कम्मं कत्वान, बहुं दुग्गतिगामिनं।

फुट्ठो कम्मविपाकेन, अनणो भुञ्‍जामि भोजनं॥

८८३.

 ‘‘पमादमनुयुञ्‍जन्ति, बाला दुम्मेधिनो जना।

अप्पमादञ्‍च मेधावी, धनं सेट्ठंव रक्खति॥

८८४.

 ‘‘मा पमादमनुयुञ्‍जेथ, मा कामरतिसन्थवं [सन्धवं (क॰)]।

अप्पमत्तो हि झायन्तो, पप्पोति परमं सुखं॥

८८५.

 ‘‘स्वागतं नापगतं, नेतं दुम्मन्तितं मम।

सविभत्तेसु धम्मेसु, यं सेट्ठं तदुपागमं॥

८८६.

 ‘‘स्वागतं नापगतं, नेतं दुम्मन्तितं मम।

तिस्सो विज्‍जा अनुप्पत्ता, कतं बुद्धस्स सासनं॥

८८७.

 ‘‘अरञ्‍ञे  रुक्खमूले वा, पब्बतेसु गुहासु वा।

तत्थ तत्थेव अट्ठासिं, उब्बिग्गमनसो तदा॥

८८८.

 ‘‘सुखं सयामि ठायामि, सुखं कप्पेमि जीवितं।

अहत्थपासो मारस्स, अहो सत्थानुकम्पितो॥

८८९.

 ‘‘ब्रह्मजच्‍चो  पुरे आसिं, उदिच्‍चो उभतो अहु।

सोज्‍ज पुत्तो सुगतस्स, धम्मराजस्स सत्थुनो॥

८९०.

 ‘‘वीततण्हो अनादानो, गुत्तद्वारो सुसंवुतो।

अघमूलं वधित्वान, पत्तो मे आसवक्खयो॥

८९१.

 ‘‘परिचिण्णो  मया सत्था, कतं बुद्धस्स सासनं।

ओहितो गरुको भारो, भवनेत्ति समूहता’’ति॥

… अङ्गुलिमालो थेरो…।

९. अनुरुद्धत्थेरगाथा

८९२.

 ‘‘पहाय  मातापितरो, भगिनी ञातिभातरो।

पञ्‍च कामगुणे हित्वा, अनुरुद्धोव झायतु॥

८९३.

 ‘‘समेतो नच्‍चगीतेहि, सम्मताळप्पबोधनो।

न तेन सुद्धिमज्झगं [सुद्धमज्झगा (सी॰ क॰), सुद्धिमज्झगमा (स्या॰)], मारस्स विसये रतो॥

८९४.

 ‘‘एतञ्‍च समतिक्‍कम्म, रतो बुद्धस्स सासने।

सब्बोघं समतिक्‍कम्म, अनुरुद्धोव झायति॥

८९५.

 ‘‘रूपा सद्दा रसा गन्धा, फोट्ठब्बा च मनोरमा।

एते च समतिक्‍कम्म, अनुरुद्धोव झायति॥

८९६.

 ‘‘पिण्डपातपटिक्‍कन्तो, एको अदुतियो मुनि।

एसति पंसुकूलानि, अनुरुद्धो अनासवो॥

८९७.

 ‘‘विचिनी अग्गही धोवि, रजयी धारयी मुनि।

पंसुकूलानि मतिमा, अनुरुद्धो अनासवो॥

८९८.

 ‘‘महिच्छो  च असन्तुट्ठो, संसट्ठो यो च उद्धतो।

तस्स धम्मा इमे होन्ति, पापका संकिलेसिका॥

८९९.

 ‘‘सतो च होति अप्पिच्छो, सन्तुट्ठो अविघातवा।

पविवेकरतो वित्तो, निच्‍चमारद्धवीरियो॥

९००.

 ‘‘तस्स  धम्मा इमे होन्ति, कुसला बोधिपक्खिका।

अनासवो च सो होति, इति वुत्तं महेसिना॥

९०१.

 ‘‘मम सङ्कप्पमञ्‍ञाय, सत्था लोके अनुत्तरो।

मनोमयेन कायेन, इद्धिया उपसङ्कमि॥

९०२.

 ‘‘यदा मे अहु सङ्कप्पो, ततो उत्तरि देसयि।

निप्पपञ्‍चरतो बुद्धो, निप्पपञ्‍चमदेसयि॥

९०३.

 ‘‘तस्साहं धम्ममञ्‍ञाय, विहासिं सासने रतो।

तिस्सो विज्‍जा अनुप्पत्ता, कतं बुद्धस्स सासनं॥

९०४.

 ‘‘पञ्‍चपञ्‍ञासवस्सानि, यतो नेसज्‍जिको अहं।

पञ्‍चवीसतिवस्सानि, यतो मिद्धं समूहतं॥

९०५.

 [दी॰ नि॰ २.२२२] ‘‘नाहु अस्सासपस्सासा, ठितचित्तस्स तादिनो।

अनेजो सन्तिमारब्भ, चक्खुमा परिनिब्बुतो॥

९०६.

 [दी॰ नि॰ २.२२२] ‘‘असल्‍लीनेन चित्तेन, वेदनं अज्झवासयि।

पज्‍जोतस्सेव निब्बानं, विमोक्खो चेतसो अहु॥

९०७.

 ‘‘एते पच्छिमका दानि, मुनिनो फस्सपञ्‍चमा।

नाञ्‍ञे  धम्मा भविस्सन्ति, सम्बुद्धे परिनिब्बुते॥

९०८.

 ‘‘नत्थि दानि पुनावासो, देवकायस्मि जालिनि।

विक्खीणो जातिसंसारो, नत्थि दानि पुनब्भवो॥

९०९.

 ‘‘यस्स  मुहुत्तेन सहस्सधा, लोको संविदितो सब्रह्मकप्पो।

वसी इद्धिगुणे चुतूपपाते, काले पस्सति देवता स भिक्खु [सभिक्खुनो (सी॰ क॰)]॥

९१०.

 ‘‘अन्‍नभारो [अन्‍नहारो (सी॰)] पुरे आसिं, दलिद्दो घासहारको।

समणं पटिपादेसिं, उपरिट्ठं यसस्सिनं॥

९११.

 ‘‘सोम्हि सक्यकुले जातो, अनुरुद्धोति मं विदू।

उपेतो नच्‍चगीतेहि, सम्मताळप्पबोधनो॥

९१२.

 ‘‘अथद्दसासिं सम्बुद्धं, सत्थारं अकुतोभयं।

तस्मिं चित्तं पसादेत्वा, पब्बजिं अनगारियं॥

९१३.

 ‘‘पुब्बेनिवासं जानामि, यत्थ मे वुसितं पुरे।

तावतिंसेसु देवेसु, अट्ठासिं सक्‍कजातिया [सतजातिया (सी॰)]॥

९१४.

 ‘‘सत्तक्खत्तुं  मनुस्सिन्दो, अहं रज्‍जमकारयिं।

चातुरन्तो विजितावी, जम्बुसण्डस्स इस्सरो।

अदण्डेन असत्थेन, धम्मेन अनुसासयिं॥

९१५.

 ‘‘इतो सत्त ततो सत्त, संसारानि चतुद्दस।

निवासमभिजानिस्सं, देवलोके ठिता तदा॥

९१६.

 ‘‘पञ्‍चङ्गिके  समाधिम्हि, सन्ते एकोदिभाविते।

पटिप्पस्सद्धिलद्धम्हि, दिब्बचक्खु विसुज्झि मे॥

९१७.

 ‘‘चुतूपपातं जानामि, सत्तानं आगतिं गतिं।

इत्थभावञ्‍ञथाभावं, झाने पञ्‍चङ्गिके ठितो॥

९१८.

 ‘‘परिचिण्णो मया सत्था…पे॰… भवनेत्ति समूहता॥

९१९.

 ‘‘वज्‍जीनं वेळुवगामे, अहं जीवितसङ्खया।

हेट्ठतो वेळुगुम्बस्मिं, निब्बायिस्सं अनासवो’’ति॥

… अनुरुद्धो थेरो…।

१०. पारापरियत्थेरगाथा

९२०.

 समणस्स अहु चिन्ता, पुप्फितम्हि महावने।

एकग्गस्स निसिन्‍नस्स, पविवित्तस्स झायिनो॥

९२१.

 ‘‘अञ्‍ञथा लोकनाथम्हि, तिट्ठन्ते पुरिसुत्तमे।

इरियं आसि भिक्खूनं, अञ्‍ञथा दानि दिस्सति॥

९२२.

 ‘‘सीतवातपरित्तानं, हिरिकोपीनछादनं।

मत्तट्ठियं अभुञ्‍जिंसु, सन्तुट्ठा इतरीतरे॥

९२३.

 ‘‘पणीतं यदि वा लूखं, अप्पं वा यदि वा बहुं।

यापनत्थं अभुञ्‍जिंसु, अगिद्धा नाधिमुच्छिता॥

९२४.

 ‘‘जीवितानं  परिक्खारे, भेसज्‍जे अथ पच्‍चये।

न बाळ्हं उस्सुका आसुं, यथा ते आसवक्खये॥

९२५.

 ‘‘अरञ्‍ञे रुक्खमूलेसु, कन्दरासु गुहासु च।

विवेकमनुब्रूहन्ता, विहंसु तप्परायना॥

९२६.

 ‘‘नीचा  निविट्ठा सुभरा, मुदू अत्थद्धमानसा।

अब्यासेका अमुखरा, अत्थचिन्ता वसानुगा॥

९२७.

 ‘‘ततो  पासादिकं आसि, गतं भुत्तं निसेवितं।

सिनिद्धा तेलधाराव, अहोसि इरियापथो॥

९२८.

 ‘‘सब्बासवपरिक्खीणा, महाझायी महाहिता।

निब्बुता दानि ते थेरा, परित्ता दानि तादिसा॥

९२९.

 ‘‘कुसलानञ्‍च  धम्मानं, पञ्‍ञाय च परिक्खया।

सब्बाकारवरूपेतं, लुज्‍जते जिनसासनं॥

९३०.

 ‘‘पापकानञ्‍च धम्मानं, किलेसानञ्‍च यो उतु।

उपट्ठिता विवेकाय, ये च सद्धम्मसेसका॥

९३१.

 ‘‘ते किलेसा पवड्ढन्ता, आविसन्ति बहुं जनं।

कीळन्ति मञ्‍ञे बालेहि, उम्मत्तेहिव रक्खसा॥

९३२.

 ‘‘किलेसेहाभिभूता ते, तेन तेन विधाविता।

नरा किलेसवत्थूसु, ससङ्गामेव घोसिते॥

९३३.

 ‘‘परिच्‍चजित्वा सद्धम्मं, अञ्‍ञमञ्‍ञेहि भण्डरे।

दिट्ठिगतानि अन्वेन्ता, इदं सेय्योति मञ्‍ञरे॥

९३४.

 ‘‘धनञ्‍च पुत्तं भरियञ्‍च, छड्डयित्वान निग्गता।

कटच्छुभिक्खहेतूपि, अकिच्छानि निसेवरे॥

९३५.

 ‘‘उदरावदेहकं भुत्वा, सयन्तुत्तानसेय्यका।

कथं वत्तेन्ति [कथा वड्ढेन्ति (सी॰ क॰)] पटिबुद्धा, या कथा सत्थुगरहिता॥

९३६.

 ‘‘सब्बकारुकसिप्पानि, चित्तिं कत्वान [चित्तीकत्वान (सी॰), चित्तं कत्वान (स्या॰)] सिक्खरे।

अवूपसन्ता अज्झत्तं, सामञ्‍ञत्थोति अच्छति [तिरिञ्‍चति (?)]॥

९३७.

 ‘‘मत्तिकं तेलचुण्णञ्‍च, उदकासनभोजनं।

गिहीनं उपनामेन्ति, आकङ्खन्ता बहुत्तरं॥

९३८.

 ‘‘दन्तपोनं कपित्थञ्‍च, पुप्फं खादनियानि च।

पिण्डपाते च सम्पन्‍ने, अम्बे आमलकानि च॥

९३९.

 ‘‘भेसज्‍जेसु यथा वेज्‍जा, किच्‍चाकिच्‍चे यथा गिही।

गणिकाव विभूसायं, इस्सरे खत्तिया यथा॥

९४०.

 ‘‘नेकतिका  वञ्‍चनिका, कूटसक्खी अपाटुका।

बहूहि परिकप्पेहि, आमिसं परिभुञ्‍जरे॥

९४१.

 ‘‘लेसकप्पे परियाये, परिकप्पेनुधाविता।

जीविकत्था उपायेन, सङ्कड्ढन्ति बहुं धनं॥

९४२.

 ‘‘उपट्ठापेन्ति  परिसं, कम्मतो नो च धम्मतो।

धम्मं परेसं देसेन्ति, लाभतो नो च अत्थतो॥

९४३.

 ‘‘सङ्घलाभस्स भण्डन्ति, सङ्घतो परिबाहिरा।

परलाभोपजीवन्ता, अहिरीका न लज्‍जरे॥

९४४.

 ‘‘नानुयुत्ता तथा एके, मुण्डा सङ्घाटिपारुता।

सम्भावनंयेविच्छन्ति, लाभसक्‍कारमुच्छिता॥

९४५.

 ‘‘एवं नानप्पयातम्हि, न दानि सुकरं तथा।

अफुसितं  वा फुसितुं, फुसितं वानुरक्खितुं॥

९४६.

 ‘‘यथा कण्टकट्ठानम्हि, चरेय्य अनुपाहनो।

सतिं उपट्ठपेत्वान, एवं गामे मुनी चरे॥

९४७.

 ‘‘सरित्वा पुब्बके योगी, तेसं वत्तमनुस्सरं।

किञ्‍चापि पच्छिमो कालो, फुसेय्य अमतं पदं॥

९४८.

 ‘‘इदं वत्वा सालवने, समणो भावितिन्द्रियो।

ब्राह्मणो परिनिब्बायी, इसि खीणपुनब्भवो’’ति॥

… पारापरियो [पारासरियो (स्या॰)] थेरो…।

वीसतिनिपातो निट्ठितो।


तत्रुद्दानं –

अधिमुत्तो पारापरियो, तेलकानि रट्ठपालो।

मालुक्यसेलो भद्दियो, अङ्गुलि दिब्बचक्खुको॥

पारापरियो दसेते, वीसम्हि परिकित्तिता।

गाथायो द्वे सता होन्ति, पञ्‍चतालीस [२४४ गाथायोयेव दिस्सन्ति] उत्तरिन्ति॥


१७. तिंसनिपातो

१. फुस्सत्थेरगाथा

९४९.

 पासादिके  बहू दिस्वा, भावितत्ते सुसंवुते।

इसि पण्डरसगोत्तो [पण्डरस्स गोत्तो (सी॰)], अपुच्छि फुस्ससव्हयं॥

९५०.

 ‘‘किंछन्दा  किमधिप्पाया, किमाकप्पा भविस्सरे।

अनागतम्हि कालम्हि, तं मे अक्खाहि पुच्छितो’’॥

९५१.

 ‘‘सुणोहि वचनं मय्हं, इसिपण्डरसव्हय।

सक्‍कच्‍चं उपधारेहि, आचिक्खिस्साम्यनागतं॥

९५२.

 ‘‘कोधना उपनाही च, मक्खी थम्भी सठा बहू।

उस्सुकी नानावादा च, भविस्सन्ति अनागते॥

९५३.

 ‘‘अञ्‍ञातमानिनो धम्मे, गम्भीरे तीरगोचरा।

लहुका अगरु धम्मे, अञ्‍ञमञ्‍ञमगारवा॥

९५४.

 ‘‘बहू आदीनवा लोके, उप्पज्‍जिस्सन्त्यनागते।

सुदेसितं इमं धम्मं, किलेसेस्सन्ति [किलेसिस्सन्ति (सी॰), किलिसिस्सन्ति (स्या॰ क॰)] दुम्मती॥

९५५.

 ‘‘गुणहीनापि सङ्घम्हि, वोहरन्ता विसारदा।

बलवन्तो भविस्सन्ति, मुखरा अस्सुताविनो॥

९५६.

 ‘‘गुणवन्तोपि सङ्घम्हि, वोहरन्ता यथात्थतो।

दुब्बला ते भविस्सन्ति, हिरीमना अनत्थिका॥

९५७.

 ‘‘रजतं जातरूपञ्‍च, खेत्तं वत्थुमजेळकं।

दासिदासञ्‍च दुम्मेधा, सादियिस्सन्त्यनागते॥

९५८.

 ‘‘उज्झानसञ्‍ञिनो बाला, सीलेसु असमाहिता।

उन्‍नळा विचरिस्सन्ति, कलहाभिरता मगा॥

९५९.

 ‘‘उद्धता च भविस्सन्ति, नीलचीवरपारुता।

कुहा  थद्धा लपा सिङ्गी, चरिस्सन्त्यरिया विय॥

९६०.

 ‘‘तेलसण्ठेहि केसेहि, चपला अञ्‍जनक्खिका।

रथियाय गमिस्सन्ति, दन्तवण्णिकपारुता॥

९६१.

 ‘‘अजेगुच्छं  विमुत्तेहि, सुरत्तं अरहद्धजं।

जिगुच्छिस्सन्ति कासावं, ओदातेसु समुच्छिता [ओदाते सुसमुच्छिता (सी॰)]॥

९६२.

 ‘‘लाभकामा भविस्सन्ति, कुसीता हीनवीरिया।

किच्छन्ता वनपत्थानि, गामन्तेसु वसिस्सरे॥

९६३.

 ‘‘ये  ये लाभं लभिस्सन्ति, मिच्छाजीवरता सदा।

ते तेव अनुसिक्खन्ता, भजिस्सन्ति असंयता॥

९६४.

 ‘‘ये ये अलाभिनो लाभं, न ते पुज्‍जा भविस्सरे।

सुपेसलेपि ते धीरे, सेविस्सन्ति न ते तदा॥

९६५.

 ‘‘मिलक्खुरजनं रत्तं [पिलक्खरजनं रत्तं (?)], गरहन्ता सकं धजं।

तित्थियानं धजं केचि, धारिस्सन्त्यवदातकं॥

९६६.

 ‘‘अगारवो च कासावे, तदा तेसं भविस्सति।

पटिसङ्खा च कासावे, भिक्खूनं न भविस्सति॥

९६७.

 ‘‘अभिभूतस्स दुक्खेन, सल्‍लविद्धस्स रुप्पतो।

पटिसङ्खा महाघोरा, नागस्सासि अचिन्तिया॥

९६८.

 ‘‘छद्दन्तो हि तदा दिस्वा, सुरत्तं अरहद्धजं।

तावदेव भणी गाथा, गजो अत्थोपसंहिता’’॥

९६९.

 [ध॰ प॰ ९; जा॰ १.२.१४१; १.१६.१२२] ‘‘अनिक्‍कसावो  कासावं, यो वत्थं परिधस्सति [परिदहिस्सति (सी॰ स्या॰)]।

अपेतो दमसच्‍चेन, न सो कासावमरहति॥

९७०.

 ‘‘यो च वन्तकासावस्स, सीलेसु सुसमाहितो।

उपेतो दमसच्‍चेन, स वे कासावमरहति॥

९७१.

 ‘‘विपन्‍नसीलो दुम्मेधो, पाकटो कामकारियो।

विब्भन्तचित्तो निस्सुक्‍को, न सो कासावमरहति॥

९७२.

 ‘‘यो च सीलेन सम्पन्‍नो, वीतरागो समाहितो।

ओदातमनसङ्कप्पो, स वे कासावमरहति॥

९७३.

 ‘‘उद्धतो उन्‍नळो बालो, सीलं यस्स न विज्‍जति।

ओदातकं अरहति, कासावं किं करिस्सति॥

९७४.

 ‘‘भिक्खू  च भिक्खुनियो च, दुट्ठचित्ता अनादरा।

तादीनं मेत्तचित्तानं, निग्गण्हिस्सन्त्यनागते॥

९७५.

 ‘‘सिक्खापेन्तापि थेरेहि, बाला चीवरधारणं।

न सुणिस्सन्ति दुम्मेधा, पाकटा कामकारिया॥

९७६.

 ‘‘ते  तथा सिक्खिता बाला, अञ्‍ञमञ्‍ञं अगारवा।

नादियिस्सन्तुपज्झाये, खळुङ्को विय सारथिं॥

९७७.

 ‘‘एवं अनागतद्धानं, पटिपत्ति भविस्सति।

भिक्खूनं भिक्खुनीनञ्‍च, पत्ते कालम्हि पच्छिमे॥

९७८.

 ‘‘पुरा आगच्छते एतं, अनागतं महब्भयं।

सुब्बचा होथ सखिला, अञ्‍ञमञ्‍ञं सगारवा॥

९७९.

 ‘‘मेत्तचित्ता  कारुणिका, होथ सीलेसु संवुता।

आरद्धवीरिया पहितत्ता, निच्‍चं दळ्हपरक्‍कमा॥

९८०.

 ‘‘पमादं  भयतो दिस्वा, अप्पमादञ्‍च खेमतो।

भावेथट्ठङ्गिकं मग्गं, फुसन्ता अमतं पद’’न्ति॥

… फुस्सो थेरो…।

२. सारिपुत्तत्थेरगाथा

९८१.

 ‘‘यथाचारी यथासतो सतीमा, यतसङ्कप्पज्झायि अप्पमत्तो।

अज्झत्तरतो समाहितत्तो, एको सन्तुसितो तमाहु भिक्खुं॥

९८२.

 ‘‘अल्‍लं सुक्खं वा भुञ्‍जन्तो, न बाळ्हं सुहितो सिया।

ऊनूदरो मिताहारो, सतो भिक्खु परिब्बजे॥

९८३.

 ‘‘चत्तारो पञ्‍च आलोपे, अभुत्वा उदकं पिवे।

अलं फासुविहाराय, पहितत्तस्स भिक्खुनो॥

९८४.

 ‘‘कप्पियं तं चे छादेति, चीवरं इदमत्थिकं [इदमत्थितं (सी॰)]।

अलं फासुविहाराय, पहितत्तस्स भिक्खुनो॥

९८५.

 ‘‘पल्‍लङ्केन  निसिन्‍नस्स, जण्णुके नाभिवस्सति।

अलं फासुविहाराय, पहितत्तस्स भिक्खुनो॥

९८६.

 [सं॰ नि॰ ४.२५३; इतिवु॰ ५३] ‘‘यो सुखं दुक्खतो अद्द, दुक्खमद्दक्खि सल्‍लतो।

उभयन्तरेन  [उभयमन्तरे (सी॰)] नाहोसि, केन लोकस्मि किं सिया॥

९८७.

 ‘‘मा मे कदाचि पापिच्छो, कुसीतो हीनवीरियो।

अप्पस्सुतो अनादरो, केन लोकस्मि किं सिया॥

९८८.

 ‘‘बहुस्सुतो  च मेधावी, सीलेसु सुसमाहितो।

चेतोसमथमनुयुत्तो, अपि मुद्धनि तिट्ठतु॥

९८९.

 ‘‘यो पपञ्‍चमनुयुत्तो, पपञ्‍चाभिरतो मगो।

विराधयी सो निब्बानं, योगक्खेमं अनुत्तरं॥

९९०.

 ‘‘यो च पपञ्‍चं हित्वान, निप्पपञ्‍चपथे रतो।

आराधयी सो निब्बानं, योगक्खेमं अनुत्तरं॥

९९१.

 [ध॰ प॰ ९८] ‘‘गामे वा यदि वारञ्‍ञे, निन्‍ने वा यदि वा थले।

यत्थ अरहन्तो विहरन्ति, तं भूमिरामणेय्यकं॥

९९२.

 ‘‘रमणीयानि अरञ्‍ञानि, यत्थ न रमती जनो।

वीतरागा रमिस्सन्ति, न ते कामगवेसिनो॥

९९३.

 [ध॰ प॰ ७६] ‘‘निधीनंव पवत्तारं, यं पस्से वज्‍जदस्सिनं।

निग्गय्हवादिं  मेधाविं, तादिसं पण्डितं भजे।

तादिसं भजमानस्स, सेय्यो होति न पापियो॥

९९४.

 [ध॰ प॰ ७७] ‘‘ओवदेय्यानुसासेय्य, असब्भा च निवारये।

सतञ्हि सो पियो होति, असतं होति अप्पियो॥

९९५.

 ‘‘अञ्‍ञस्स भगवा बुद्धो, धम्मं देसेसि चक्खुमा।

धम्मे  देसियमानम्हि, सोतमोधेसिमत्थिको।

तं मे अमोघं सवनं, विमुत्तोम्हि अनासवो॥

९९६.

 ‘‘नेव पुब्बेनिवासाय, नपि दिब्बस्स चक्खुनो।

चेतोपरियाय इद्धिया, चुतिया उपपत्तिया।

सोतधातुविसुद्धिया, पणिधी मे न विज्‍जति [कथा॰ ३७८]॥

९९७.

 ‘‘रुक्खमूलंव  निस्साय, मुण्डो सङ्घाटिपारुतो।

पञ्‍ञाय उत्तमो थेरो, उपतिस्सोव [उपतिस्सो च (सी॰ क॰)] झायति॥

९९८.

 ‘‘अवितक्‍कं समापन्‍नो, सम्मासम्बुद्धसावको।

अरियेन तुण्हीभावेन, उपेतो होति तावदे॥

९९९.

 [उदा॰ २४] ‘‘यथापि पब्बतो सेलो, अचलो सुप्पतिट्ठितो।

एवं मोहक्खया भिक्खु, पब्बतोव न वेधति॥

१०००.

 ‘‘अनङ्गणस्स पोसस्स, निच्‍चं सुचिगवेसिनो।

वालग्गमत्तं पापस्स, अब्भमत्तंव खायति॥

१००१.

 ‘‘नाभिनन्दामि  मरणं, नाभिनन्दामि जीवितं।

निक्खिपिस्सं इमं कायं, सम्पजानो पतिस्सतो॥

१००२.

 ‘‘नाभिनन्दामि मरणं, नाभिनन्दामि जीवितं।

कालञ्‍च पटिकङ्खामि, निब्बिसं भतको यथा॥

१००३.

 ‘‘उभयेन मिदं मरणमेव, नामरणं पच्छा वा पुरे वा।

पटिपज्‍जथ मा विनस्सथ, खणो वो मा उपच्‍चगा॥

१००४.

 ‘‘नगरं यथा पच्‍चन्तं, गुत्तं सन्तरबाहिरं।

एवं गोपेथ अत्तानं, खणो वो मा उपच्‍चगा।

खणातीता  हि सोचन्ति, निरयम्हि समप्पिता॥

१००५.

 ‘‘उपसन्तो उपरतो, मन्तभाणी [मत्तभाणी (सी॰)] अनुद्धतो।

धुनाति पापके धम्मे, दुमपत्तंव मालुतो॥

१००६.

 ‘‘उपसन्तो उपरतो, मन्तभाणी अनुद्धतो।

अप्पासि [अब्बहि (स्या॰), अभासि (?)] पापके धम्मे, दुमपत्तंव मालुतो॥

१००७.

 ‘‘उपसन्तो  अनायासो, विप्पसन्‍नो अनाविलो।

कल्याणसीलो मेधावी, दुक्खस्सन्तकरो सिया॥

१००८.

 ‘‘न विस्ससे एकतियेसु एवं, अगारिसु पब्बजितेसु चापि।

साधूपि हुत्वा न असाधु होन्ति, असाधु हुत्वा पुन साधु होन्ति॥

१००९.

 ‘‘कामच्छन्दो  च ब्यापादो, थिनमिद्धञ्‍च भिक्खुनो।

उद्धच्‍चं विचिकिच्छा च, पञ्‍चेते चित्तकेलिसा॥

१०१०.

 ‘‘यस्स सक्‍करियमानस्स, असक्‍कारेन चूभयं।

समाधि न विकम्पति, अप्पमादविहारिनो॥

१०११.

 ‘‘तं झायिनं साततिकं, सुखुमदिट्ठिविपस्सकं।

उपादानक्खयारामं, आहु सप्पुरिसो इति॥

१०१२.

 ‘‘महासमुद्दो पथवी, पब्बतो अनिलोपि च।

उपमाय न युज्‍जन्ति, सत्थु वरविमुत्तिया॥

१०१३.

 ‘‘चक्‍कानुवत्तको  थेरो, महाञाणी समाहितो।

पथवापग्गिसमानो, न रज्‍जति न दुस्सति॥

१०१४.

 ‘‘पञ्‍ञापारमितं पत्तो, महाबुद्धि महामति।

अजळो जळसमानो, सदा चरति निब्बुतो॥

१०१५.

 ‘‘परिचिण्णो मया सत्था…पे॰… भवनेत्ति समूहता॥

१०१६.

 ‘‘सम्पादेथप्पमादेन, एसा मे अनुसासनी।

हन्दाहं परिनिब्बिस्सं, विप्पमुत्तोम्हि सब्बधी’’ति॥

… सारिपुत्तो थेरो…।

३. आनन्दत्थेरगाथा

१०१७.

 ‘‘पिसुणेन च कोधनेन च, मच्छरिना च विभूतनन्दिना।

सखितं न करेय्य पण्डितो, पापो कापुरिसेन सङ्गमो॥

१०१८.

 ‘‘सद्धेन च पेसलेन च, पञ्‍ञवता बहुस्सुतेन च।

सखितं करेय्य पण्डितो, भद्दो सप्पुरिसेन सङ्गमो॥

१०१९.

 ‘‘पस्स चित्तकतं बिम्बं…पे॰… यस्स नत्थि धुवं ठिति॥

१०२०.

 ‘‘पस्स चित्तकतं बिम्बं…पे॰… वत्थेहि सोभति॥

१०२१.

 ‘‘अलत्तककता  …पे॰… नो च पारगवेसिनो॥

१०२२.

 ‘‘अट्ठपदकता…पे॰… नो च पारगवेसिनो॥

१०२३.

 ‘‘अञ्‍जनीव नवा…पे॰… नो च पारगवेसिनो॥

१०२४.

 ‘‘बहुस्सुतो चित्तकथी, बुद्धस्स परिचारको।

पन्‍नभारो विसञ्‍ञुत्तो, सेय्यं कप्पेति गोतमो॥

१०२५.

 ‘‘खीणासवो विसञ्‍ञुत्तो, सङ्गातीतो सुनिब्बुतो।

धारेति अन्तिमं देहं, जातिमरणपारगू॥

१०२६.

 ‘‘यस्मिं  पतिट्ठिता धम्मा, बुद्धस्सादिच्‍चबन्धुनो।

निब्बानगमने मग्गे, सोयं तिट्ठति गोतमो॥

१०२७.

 ‘‘द्वासीति  बुद्धतो गण्हिं, द्वे सहस्सानि भिक्खुतो।

चतुरासीतिसहस्सानि, ये मे धम्मा पवत्तिनो॥

१०२८.

 ‘‘अप्पस्सुतायं पुरिसो, बलिबद्दोव जीरति।

मंसानि तस्स वड्ढन्ति, पञ्‍ञा तस्स न वड्ढति॥

१०२९.

 ‘‘बहुस्सुतो अप्पस्सुतं, यो सुतेनातिमञ्‍ञति।

अन्धो पदीपधारोव, तथेव पटिभाति मं॥

१०३०.

 ‘‘बहुस्सुतं उपासेय्य, सुतञ्‍च न विनासये।

तं मूलं ब्रह्मचरियस्स, तस्मा धम्मधरो सिया॥

१०३१.

 ‘‘पुब्बापरञ्‍ञू अत्थञ्‍ञू, निरुत्तिपदकोविदो।

सुग्गहीतञ्‍च गण्हाति, अत्थञ्‍चोपपरिक्खति॥

१०३२.

 ‘‘खन्त्या  छन्दिकतो [खन्तिया छन्दितो (?)] होति, उस्सहित्वा तुलेति तं।

समये सो पदहति, अज्झत्तं सुसमाहितो॥

१०३३.

 ‘‘बहुस्सुतं धम्मधरं, सप्पञ्‍ञं बुद्धसावकं।

धम्मविञ्‍ञाणमाकङ्खं, तं भजेथ तथाविधं॥

१०३४.

 ‘‘बहुस्सुतो धम्मधरो, कोसारक्खो महेसिनो।

चक्खु सब्बस्स लोकस्स, पूजनीयो बहुस्सुतो॥

१०३५.

 ‘‘धम्मारामो धम्मरतो, धम्मं अनुविचिन्तयं।

धम्मं अनुस्सरं भिक्खु, सद्धम्मा न परिहायति॥

१०३६.

 ‘‘कायमच्छेरगरुनो  [गरुको (सी॰)], हिय्यमाने [हिय्यमानो (सी॰)] अनुट्ठहे।

सरीरसुखगिद्धस्स, कुतो समणफासुता॥

१०३७.

 ‘‘न  पक्खन्ति दिसा सब्बा, धम्मा न पटिभन्ति मं।

गते कल्याणमित्तम्हि, अन्धकारंव खायति॥

१०३८.

 ‘‘अब्भतीतसहायस्स, अतीतगतसत्थुनो।

नत्थि एतादिसं मित्तं, यथा कायगता सति॥

१०३९.

 ‘‘ये पुराणा अतीता ते, नवेहि न समेति मे।

स्वज्‍ज एकोव झायामि, वस्सुपेतोव पक्खिमा॥

१०४०.

 ‘‘दस्सनाय अभिक्‍कन्ते, नानावेरज्‍जके बहू।

मा वारयित्थ सोतारो, पस्सन्तु समयो ममं॥

१०४१.

 ‘‘दस्सनाय  अभिक्‍कन्ते, नानावेरज्‍जके पुथु।

करोति सत्था ओकासं, न निवारेति चक्खुमा॥

१०४२.

 ‘‘पण्णवीसतिवस्सानि, सेखभूतस्स मे सतो।

न कामसञ्‍ञा उप्पज्‍जि, पस्स धम्मसुधम्मतं॥

१०४३.

 ‘‘पण्णवीसतिवस्सानि, सेखभूतस्स मे सतो।

न दोससञ्‍ञा उप्पज्‍जि, पस्स धम्मसुधम्मतं॥

१०४४.

 ‘‘पण्णवीसतिवस्सानि, भगवन्तं उपट्ठहिं।

मेत्तेन कायकम्मेन, छायाव अनपायिनी [अनुपायिनी (स्या॰ क॰)]॥

१०४५.

 ‘‘पण्णवीसतिवस्सानि, भगवन्तं उपट्ठहिं।

मेत्तेन वचीकम्मेन, छायाव अनपायिनी॥

१०४६.

 ‘‘पण्णवीसतिवस्सानि, भगवन्तं उपट्ठहिं।

मेत्तेन मनोकम्मेन, छायाव अनपायिनी॥

१०४७.

 ‘‘बुद्धस्स  चङ्कमन्तस्स, पिट्ठितो अनुचङ्कमिं।

धम्मे देसियमानम्हि, ञाणं मे उदपज्‍जथ॥

१०४८.

 ‘‘अहं सकरणीयोम्हि, सेखो अप्पत्तमानसो।

सत्थु च परिनिब्बानं, यो अम्हं अनुकम्पको॥

१०४९.

 ‘‘तदासि  यं भिंसनकं, तदासि लोमहंसनं।

सब्बाकारवरूपेते, सम्बुद्धे परिनिब्बुते॥

१०५०.

 ‘‘बहुस्सुतो धम्मधरो, कोसारक्खो महेसिनो।

चक्खु सब्बस्स लोकस्स, आनन्दो परिनिब्बुतो॥

१०५१.

 ‘‘बहुस्सुतो धम्मधरो, कोसारक्खो महेसिनो।

चक्खु सब्बस्स लोकस्स, अन्धकारे तमोनुदो॥

१०५२.

 ‘‘गतिमन्तो सतिमन्तो, धितिमन्तो च यो इसि।

सद्धम्मधारको थेरो, आनन्दो रतनाकरो॥

१०५३.

 ‘‘परिचिण्णो मया सत्था, कतं बुद्धस्स सासनं।

ओहितो गरुको भारो, नत्थि दानि पुनब्भवो’’ति॥

… आनन्दो थेरो…।

तिंसनिपातो निट्ठितो।


तत्रुद्दानं –

फुस्सोपतिस्सो आनन्दो, तयोतिमे पकित्तिता।

गाथायो तत्थ सङ्खाता, सतं पञ्‍च च उत्तरीति।


१८. चत्तालीसनिपातो

१. महाकस्सपत्थेरगाथा

१०५४.

 ‘‘न  गणेन पुरक्खतो चरे, विमनो होति समाधि दुल्‍लभो।

नानाजनसङ्गहो दुखो, इति दिस्वान गणं न रोचये॥

१०५५.

 ‘‘न कुलानि उपब्बजे मुनि, विमनो होति समाधि दुल्‍लभो।

सो उस्सुक्‍को रसानुगिद्धो, अत्थं रिञ्‍चति यो सुखावहो॥

१०५६.

 ‘‘पङ्कोति हि नं अवेदयुं, यायं वन्दनपूजना कुलेसु।

सुखुमं सल्‍ल दुरुब्बहं, सक्‍कारो कापुरिसेन दुज्‍जहो॥

१०५७.

 ‘‘सेनासनम्हा ओरुय्ह, नगरं पिण्डाय पाविसिं।

भुञ्‍जन्तं पुरिसं कुट्ठिं, सक्‍कच्‍चं तं उपट्ठहिं॥

१०५८.

 ‘‘सो मे [तं (सी॰ क॰)] पक्‍केन हत्थेन, आलोपं उपनामयि।

आलोपं पक्खिपन्तस्स, अङ्गुलि चेत्थ [पेत्थ (सी॰ क॰)] छिज्‍जथ॥

१०५९.

 ‘‘कुट्टमूलञ्‍च [कुड्डमूलञ्‍च (सी॰ स्या॰)] निस्साय, आलोपं तं अभुञ्‍जिसं।

भुञ्‍जमाने वा भुत्ते वा, जेगुच्छं मे न विज्‍जति॥

१०६०.

 ‘‘उत्तिट्ठपिण्डो आहारो, पूतिमुत्तञ्‍च ओसधं।

सेनासनं रुक्खमूलं, पंसुकूलञ्‍च चीवरं।

यस्सेते अभिसम्भुत्वा [अभिभुञ्‍जति (?)], स वे चातुद्दिसो नरो॥

१०६१.

 ‘‘यत्थ एके विहञ्‍ञन्ति, आरुहन्ता सिलुच्‍चयं।

तस्स बुद्धस्स दायादो, सम्पजानो पतिस्सतो।

इद्धिबलेनुपत्थद्धो, कस्सपो अभिरूहति॥

१०६२.

 ‘‘पिण्डपातपटिक्‍कन्तो, सेलमारुय्ह कस्सपो।

झायति अनुपादानो, पहीनभयभेरवो॥

१०६३.

 ‘‘पिण्डपातपटिक्‍कन्तो, सेलमारुय्ह कस्सपो।

झायति अनुपादानो, डय्हमानेसु निब्बुतो॥

१०६४.

 ‘‘पिण्डपातपटिक्‍कन्तो, सेलमारुय्ह कस्सपो।

झायति अनुपादानो, कतकिच्‍चो अनासवो॥

१०६५.

 ‘‘करेरिमालावितता, भूमिभागा मनोरमा।

कुञ्‍जराभिरुदा रम्मा, ते सेला रमयन्ति मं॥

१०६६.

 ‘‘नीलब्भवण्णा रुचिरा, वारिसीता सुचिन्धरा।

इन्दगोपकसञ्छन्‍ना, ते सेला रमयन्ति मं॥

१०६७.

 ‘‘नीलब्भकूटसदिसा, कूटागारवरूपमा।

वारणाभिरुदा रम्मा, ते सेला रमयन्ति मं॥

१०६८.

 ‘‘अभिवुट्ठा रम्मतला, नगा इसिभि सेविता।

अब्भुन्‍नदिता सिखीहि, ते सेला रमयन्ति मं॥

१०६९.

 ‘‘अलं झायितुकामस्स, पहितत्तस्स मे सतो।

अलं मे अत्थकामस्स [अत्तकामस्स (?)], पहितत्तस्स भिक्खुनो॥

१०७०.

 ‘‘अलं मे फासुकामस्स, पहितत्तस्स भिक्खुनो।

अलं मे योगकामस्स, पहितत्तस्स तादिनो॥

१०७१.

 ‘‘उमापुप्फेन समाना, गगनावब्भछादिता।

नानादिजगणाकिण्णा, ते सेला रमयन्ति मं॥

१०७२.

 ‘‘अनाकिण्णा गहट्ठेहि, मिगसङ्घनिसेविता।

नानादिजगणाकिण्णा, ते सेला रमयन्ति मं॥

१०७३.

 ‘‘अच्छोदिका पुथुसिला, गोनङ्गुलमिगायुता।

अम्बुसेवालसञ्छन्‍ना, ते सेला रमयन्ति मं॥

१०७४.

 ‘‘न पञ्‍चङ्गिकेन तुरियेन, रति मे होति तादिसी।

यथा एकग्गचित्तस्स, सम्मा धम्मं विपस्सतो॥

१०७५.

 ‘‘कम्मं  बहुकं न कारये, परिवज्‍जेय्य जनं न उय्यमे।

उस्सुक्‍को सो रसानुगिद्धो, अत्थं रिञ्‍चति यो सुखावहो॥

१०७६.

 ‘‘कम्मं बहुकं न कारये, परिवज्‍जेय्य अनत्तनेय्यमेतं।

किच्छति कायो किलमति, दुक्खितो सो समथं न विन्दति॥

१०७७.

 ‘‘ओट्ठप्पहतमत्तेन, अत्तानम्पि न पस्सति।

पत्थद्धगीवो चरति, अहं सेय्योति मञ्‍ञति॥

१०७८.

 ‘‘असेय्यो सेय्यसमानं, बालो मञ्‍ञति अत्तानं।

न तं विञ्‍ञू पसंसन्ति, पत्थद्धमानसं नरं॥

१०७९.

 ‘‘यो  च सेय्योहमस्मीति, नाहं सेय्योति वा पन।

हीनो तंसदिसो [तीनोहं सदिसो (स्या॰)] वाति, विधासु न विकम्पति॥

१०८०.

 ‘‘पञ्‍ञवन्तं  तथा तादिं, सीलेसु सुसमाहितं।

चेतोसमथमनुत्तं, तञ्‍चे विञ्‍ञू पसंसरे॥

१०८१.

 ‘‘यस्स  सब्रह्मचारीसु, गारवो नूपलब्भति।

आरका होति सद्धम्मा, नभतो पुथवी यथा॥

१०८२.

 ‘‘येसञ्‍च हिरि ओत्तप्पं, सदा सम्मा उपट्ठितं।

विरूळ्हब्रह्मचरिया ते, तेसं खीणा पुनब्भवा॥

१०८३.

 ‘‘उद्धतो चपलो भिक्खु, पंसुकूलेन पारुतो।

कपीव सीहचम्मेन, न सो तेनुपसोभति॥

१०८४.

 ‘‘अनुद्धतो अचपलो, निपको संवुतिन्द्रियो।

सोभति पंसुकूलेन, सीहोव गिरिगब्भरे॥

१०८५.

 ‘‘एते सम्बहुला देवा, इद्धिमन्तो यसस्सिनो।

दसदेवसहस्सानि, सब्बे ते ब्रह्मकायिका॥

१०८६.

 ‘‘धम्मसेनापतिं वीरं, महाझायिं समाहितं।

सारिपुत्तं नमस्सन्ता, तिट्ठन्ति पञ्‍जलीकता॥

१०८७.

 ‘‘‘नमो  ते पुरिसाजञ्‍ञ, नमो ते पुरिसुत्तम।

यस्स ते नाभिजानाम, यम्पि निस्साय झायति [झायसि (क॰ अट्ठ॰)]॥

१०८८.

 ‘‘‘अच्छेरं वत बुद्धानं, गम्भीरो गोचरो सको।

ये मयं नाभिजानाम, वालवेधिसमागता’॥

१०८९.

 ‘‘तं तथा देवकायेहि, पूजितं पूजनारहं।

सारिपुत्तं तदा दिस्वा, कप्पिनस्स सितं अहु॥

१०९०.

 ‘‘यावता बुद्धखेत्तम्हि, ठपयित्वा महामुनिं।

धुतगुणे विसिट्ठोहं, सदिसो मे न विज्‍जति॥

१०९१.

 ‘‘परिचिण्णो  मया सत्था, कतं बुद्धस्स सासनं।

ओहितो गरुको भारो, नत्थि दानि पुनब्भवो॥

१०९२.

 ‘‘न  चीवरे न सयने, भोजने नुपलिम्पति।

गोतमो अनप्पमेय्यो, मुळालपुप्फं विमलंव।

अम्बुना नेक्खम्मनिन्‍नो, तिभवाभिनिस्सटो॥

१०९३.

 ‘‘सतिपट्ठानगीवो सो, सद्धाहत्थो महामुनि।

पञ्‍ञासीसो महाञाणी, सदा चरति निब्बुतो’’ति॥

… महाकस्सपो थेरो…।

चत्तालीसनिपातो निट्ठितो।


तत्रुद्दानं –

चत्तालीसनिपातम्हि, महाकस्सपसव्हयो।

एकोव थेरो गाथायो, चत्तासील दुवेपि चाति॥


१९. पञ्‍ञासनिपातो

१. तालपुटत्थेरगाथा

१०९४.

 ‘‘कदा  नुहं पब्बतकन्दरासु, एकाकियो अद्दुतियो विहस्सं।

अनिच्‍चतो सब्बभवं विपस्सं, तं मे इदं तं नु कदा भविस्सति॥

१०९५.

 ‘‘कदा नुहं भिन्‍नपटन्धरो मुनि, कासाववत्थो  अममो निरासो।

रागञ्‍च दोसञ्‍च तथेव मोहं, हन्त्वा सुखी पवनगतो विहस्सं॥

१०९६.

 ‘‘कदा अनिच्‍चं वधरोगनीळं, कायं इमं मच्‍चुजरायुपद्दुतं।

विपस्समानो वीतभयो विहस्सं, एको वने तं नु कदा भविस्सति॥

१०९७.

 ‘‘कदा नुहं भयजननिं दुखावहं, तण्हालतं बहुविधानुवत्तनिं।

पञ्‍ञामयं तिखिणमसिं गहेत्वा, छेत्वा वसे तम्पि कदा भविस्सति॥

१०९८.

 ‘‘कदा नु पञ्‍ञामयमुग्गतेजं, सत्थं इसीनं सहसादियित्वा।

मारं ससेनं सहसा भञ्‍जिस्सं, सीहासने तं नु कदा भविस्सति॥

१०९९.

 ‘‘कदा नुहं सब्भि समागमेसु, दिट्ठो भवे धम्मगरूहि तादिभि।

याथावदस्सीहि जितिन्द्रियेहि, पधानियो  तं नु कदा भविस्सति॥

११००.

 ‘‘कदा नु मं तन्दि खुदा पिपासा, वातातपा कीटसरीसपा वा।

न बाधयिस्सन्ति न तं गिरिब्बजे, अत्थत्थियं तं नु कदा भविस्सति॥

११०१.

 ‘‘कदा  नु खो यं विदितं महेसिना, चत्तारि सच्‍चानि सुदुद्दसानि।

समाहितत्तो सतिमा अगच्छं, पञ्‍ञाय तं तं नु कदा भविस्सति॥

११०२.

 ‘‘कदा नु रूपे अमिते च सद्दे, गन्धे रसे फुसितब्बे च धम्मे।

आदित्ततोहं समथेहि युत्तो, पञ्‍ञाय दच्छं तदिदं कदा मे॥

११०३.

 ‘‘कदा नुहं दुब्बचनेन वुत्तो, ततोनिमित्तं विमनो न हेस्सं।

अथो पसत्थोपि ततोनिमित्तं, तुट्ठो न हेस्सं तदिदं कदा मे॥

११०४.

 ‘‘कदा नु कट्ठे च तिणे लता च, खन्धे इमेहं अमिते च धम्मे।

अज्झत्तिकानेव च बाहिरानि च, समं  तुलेय्यं तदिदं कदा मे॥

११०५.

 ‘‘कदा नु मं पावुसकालमेघो, नवेन तोयेन सचीवरं वने।

इसिप्पयातम्हि पथे वजन्तं, ओवस्सते तं नु कदा भविस्सति॥

११०६.

 ‘‘कदा  मयूरस्स सिखण्डिनो वने, दिजस्स सुत्वा गिरिगब्भरे रुतं।

पच्‍चुट्ठहित्वा अमतस्स पत्तिया, संचिन्तये तं नु कदा भविस्सति॥

११०७.

 ‘‘कदा नु गङ्गं यमुनं सरस्सतिं, पातालखित्तं वळवामुखञ्‍च [बलवामुखञ्‍च (क॰)]।

असज्‍जमानो पतरेय्यमिद्धिया, विभिंसनं तं नु कदा भविस्सति॥

११०८.

 ‘‘कदा  नु नागोव असङ्गचारी, पदालये कामगुणेसु छन्दं।

निब्बज्‍जयं सब्बसुभं निमित्तं, झाने युतो तं नु कदा भविस्सति॥

११०९.

 ‘‘कदा  इणट्टोव दलिद्दको [दळिद्दको (सी॰)] निधिं, आराधयित्वा धनिकेहि पीळितो।

तुट्ठो भविस्सं  अधिगम्म सासनं, महेसिनो तं नु कदा भविस्सति॥

१११०.

 ‘‘बहूनि वस्सानि तयाम्हि याचितो, ‘अगारवासेन अलं नु ते इदं’।

तं दानि मं पब्बजितं समानं, किंकारणा चित्त तुवं न युञ्‍जसि॥

११११.

 ‘‘ननु अहं चित्त तयाम्हि याचितो, ‘गिरिब्बजे चित्रछदा विहङ्गमा’।

महिन्दघोसत्थनिताभिगज्‍जिनो, ते तं रमेस्सन्ति वनम्हि झायिनं॥

१११२.

 ‘‘कुलम्हि मित्ते च पिये च ञातके, खिड्डारतिं कामगुणञ्‍च लोके।

सब्बं पहाय इममज्झुपागतो, अथोपि त्वं चित्त न मय्ह तुस्ससि॥

१११३.

 ‘‘ममेव एतं न हि त्वं परेसं, सन्‍नाहकाले परिदेवितेन किं।

सब्बं इदं चलमिति पेक्खमानो, अभिनिक्खमिं अमतपदं जिगीसं॥

१११४.

 ‘‘सुयुत्तवादी द्विपदानमुत्तमो, महाभिसक्‍को नरदम्मसारथि [सारथी (सी॰)]।

‘चित्तं  चलं मक्‍कटसन्‍निभं इति, अवीतरागेन सुदुन्‍निवारयं’॥

१११५.

 ‘‘कामा  हि चित्रा मधुरा मनोरमा, अविद्दसू यत्थ सिता पुथुज्‍जना।

ते दुक्खमिच्छन्ति पुनब्भवेसिनो, चित्तेन नीता निरये निराकता॥

१११६.

 ‘‘‘मयूरकोञ्‍चाभिरुतम्हि कानने, दीपीहि ब्यग्घेहि पुरक्खतो वसं।

काये अपेक्खं जह मा विराधय’, इतिस्सु मं चित्त पुरे नियुञ्‍जसि॥

१११७.

 ‘‘‘भावेहि  झानानि च इन्द्रियानि च, बलानि बोज्झङ्गसमाधिभावना।

तिस्सो च विज्‍जा फुस बुद्धसासने’, इतिस्सु मं चित्त पुरे नियुञ्‍जसि॥

१११८.

 ‘‘‘भावेहि मग्गं अमतस्स पत्तिया, निय्यानिकं सब्बदुखक्खयोगधं।

अट्ठङ्गिकं सब्बकिलेससोधनं’, इतिस्सु मं चित्त पुरे नियुञ्‍जसि॥

१११९.

 ‘‘‘दुक्खन्ति खन्धे पटिपस्स योनिसो, यतो  च दुक्खं समुदेति तं जह।

इधेव दुक्खस्स करोहि अन्तं’, इतिस्सु मं चित्त पुरे नियुञ्‍जसि॥

११२०.

 ‘‘‘अनिच्‍चं  दुक्खन्ति विपस्स योनिसो, सुञ्‍ञं अनत्ताति अघं वधन्ति च।

मनोविचारे उपरुन्ध चेतसो’, इतिस्सु मं चित्त पुरे नियुञ्‍जसि॥

११२१.

 ‘‘‘मुण्डो विरूपो अभिसापमागतो, कपालहत्थोव कुलेसु भिक्खसु।

युञ्‍जस्सु सत्थुवचने महेसिनो’, इतिस्सु मं चित्त पुरे नियुञ्‍जसि॥

११२२.

 ‘‘‘सुसंवुतत्तो  विसिखन्तरे चरं, कुलेसु कामेसु असङ्गमानसो।

चन्दो यथा दोसिनपुण्णमासिया’, इतिस्सु मं चित्त पुरे नियुञ्‍जसि॥

११२३.

 ‘‘‘आरञ्‍ञिको होहि च पिण्डपातिको, सोसानिको होहि च पंसुकूलिको।

नेसज्‍जिको होहि सदा धुते रतो’, इतिस्सु मं चित्त पुरे नियुञ्‍जसि॥

११२४.

 ‘‘रोपेत्व  रुक्खानि यथा फलेसी, मूले तरुं छेत्तु तमेव इच्छसि।

तथूपमं चित्तमिदं करोसि, यं मं अनिच्‍चम्हि चले नियुञ्‍जसि॥

११२५.

 ‘‘अरूप दूरङ्गम एकचारि, न ते करिस्सं वचनं इदानिहं।

दुक्खा हि कामा कटुका महब्भया, निब्बानमेवाभिमनो चरिस्सं॥

११२६.

 ‘‘नाहं अलक्ख्या अहिरिक्‍कताय वा, न चित्तहेतू न च दूरकन्तना।

आजीवहेतू च अहं न निक्खमिं, कतो च ते चित्त पटिस्सवो मया॥

११२७.

 ‘‘‘अप्पिच्छता सप्पुरिसेहि वण्णिता, मक्खप्पहानं वूपसमो दुखस्स’।

इतिस्सु  मं चित्त तदा नियुञ्‍जसि, इदानि त्वं गच्छसि पुब्बचिण्णं॥

११२८.

 ‘‘तण्हा अविज्‍जा च पियापियञ्‍च, सुभानि रूपानि सुखा च वेदना।

मनापिया कामगुणा च वन्ता, वन्ते अहं आवमितुं न उस्सहे॥

११२९.

 ‘‘सब्बत्थ  ते चित्त वचो कतं मया, बहूसु जातीसु न मेसि कोपितो।

अज्झत्तसम्भवो कतञ्‍ञुताय ते, दुक्खे चिरं संसरितं तया कते॥

११३०.

 ‘‘त्वञ्‍ञेव नो चित्त करोसि ब्राह्मणो [ब्राह्मणे (सी॰), ब्राह्मणं (?) भावलोप-तप्पधानता गहेतब्बा], त्वं खत्तियो राजदसी [राजदिसी (स्या॰ क॰)] करोसि।

वेस्सा च सुद्दा च भवाम एकदा, देवत्तनं वापि तवेव वाहसा॥

११३१.

 ‘‘तवेव हेतू असुरा भवामसे, त्वंमूलकं नेरयिका भवामसे।

अथो तिरच्छानगतापि एकदा, पेतत्तनं वापि तवेव वाहसा॥

११३२.

 ‘‘ननु दुब्भिस्ससि मं पुनप्पुनं, मुहुं मुहुं चारणिकंव दस्सयं।

उम्मत्तकेनेव मया पलोभसि, किञ्‍चापि ते चित्त विराधितं मया॥

११३३.

 ‘‘इदं पुरे चित्तमचारि चारिकं, येनिच्छकं यत्थकामं यथासुखं।

तदज्‍जहं निग्गहेस्सामि योनिसो, हत्थिप्पभिन्‍नं  विय अङ्कुसग्गहो॥

११३४.

 ‘‘सत्था  च मे लोकमिमं अधिट्ठहि, अनिच्‍चतो अद्धुवतो असारतो।

पक्खन्द मं चित्त जिनस्स सासने, तारेहि ओघा महता सुदुत्तरा॥

११३५.

 ‘‘न ते इदं चित्त यथा पुराणकं, नाहं अलं तुय्ह वसे निवत्तितुं [वसेन वत्तितुं (?)]।

महेसिनो पब्बजितोम्हि सासने, न मादिसा होन्ति विनासधारिनो॥

११३६.

 ‘‘नगा  समुद्दा सरिता वसुन्धरा, दिसा चतस्सो विदिसा अधो दिवा।

सब्बे अनिच्‍चा तिभवा उपद्दुता, कुहिं गतो चित्त सुखं रमिस्ससि॥

११३७.

 ‘‘धितिप्परं किं मम चित्त काहिसि, न ते अलं चित्त वसानुवत्तको।

न जातु भस्तं उभतोमुखं छुपे, धिरत्थु पूरं नव सोतसन्दनिं॥

११३८.

 ‘‘वराहएणेय्यविगाळ्हसेविते, पब्भारकुट्टे पकतेव सुन्दरे।

नवम्बुना पावुससित्थकानने, तहिं  गुहागेहगतो रमिस्ससि॥

११३९.

 ‘‘सुनीलगीवा सुसिखा सुपेखुना, सुचित्तपत्तच्छदना विहङ्गमा।

सुमञ्‍जुघोसत्थनिताभिगज्‍जिनो, ते तं रमेस्सन्ति वनम्हि झायिनं॥

११४०.

 ‘‘वुट्ठम्हि देवे चतुरङ्गुले तिणे, संपुप्फिते मेघनिभम्हि कानने।

नगन्तरे विटपिसमो सयिस्सं, तं मे मुदू हेहिति तूलसन्‍निभं॥

११४१.

 ‘‘तथा तु कस्सामि यथापि इस्सरो, यं लब्भति तेनपि होतु मे अलं।

न ताहं कस्सामि यथा अतन्दितो, बिळारभस्तंव यथा सुमद्दितं॥

११४२.

 ‘‘तथा तु कस्सामि यथापि इस्सरो, यं लब्भति तेनपि होतु मे अलं।

वीरियेन तं मय्ह वसानयिस्सं, गजंव मत्तं कुसलङ्कुसग्गहो॥

११४३.

 ‘‘तया  सुदन्तेन अवट्ठितेन हि, हयेन  योग्गाचरियोव उज्‍जुना।

पहोमि मग्गं पटिपज्‍जितुं सिवं, चित्तानुरक्खीहि सदा निसेवितं॥

११४४.

 ‘‘आरम्मणे  तं बलसा निबन्धिसं, नागंव थम्भम्हि दळ्हाय रज्‍जुया।

तं मे सुगुत्तं सतिया सुभावितं, अनिस्सितं सब्बभवेसु हेहिसि॥

११४५.

 ‘‘पञ्‍ञाय छेत्वा विपथानुसारिनं, योगेन निग्गय्ह पथे निवेसिय।

दिस्वा समुदयं विभवञ्‍च सम्भवं, दायादको हेहिसि अग्गवादिनो॥

११४६.

 ‘‘चतुब्बिपल्‍लासवसं अधिट्ठितं, गामण्डलंव परिनेसि चित्त मं।

ननु [नून (सी॰)] संयोजनबन्धनच्छिदं, संसेवसे कारुणिकं महामुनिं॥

११४७.

 ‘‘मिगो यथा सेरि सुचित्तकानने, रम्मं गिरिं पावुसअब्भमालिनिं [मालिं (?)]।

अनाकुले तत्थ नगे रमिस्सं [रमिस्ससि (स्या॰ क॰)], असंसयं चित्त परा भविस्ससि॥

११४८.

 ‘‘ये  तुय्ह छन्देन वसेन वत्तिनो, नरा च नारी च अनुभोन्ति यं सुखं।

अविद्दसू मारवसानुवत्तिनो, भवाभिनन्दी तव चित्त सावका’’ति॥

… तालपुटो थेरो…।

पञ्‍ञासनिपातो निट्ठितो।


तत्रुद्दानं –

पञ्‍ञासम्हि निपातम्हि, एको तालपुटो सुचि।

गाथायो तत्थ पञ्‍ञास, पुन पञ्‍च च उत्तरीति॥


२०. सट्ठिनिपातो

१. महामोग्गल्‍लानत्थेरगाथा

११४९.

 ‘‘आरञ्‍ञिका  पिण्डपातिका, उञ्छापत्तागते रता।

दालेमु मच्‍चुनो सेनं, अज्झत्तं सुसमाहिता॥

११५०.

 ‘‘आरञ्‍ञिका पिण्डपातिका, उञ्छापत्तागते रता।

धुनाम  मच्‍चुनो सेनं, नळागारंव कुञ्‍जरो॥

११५१.

 ‘‘रुक्खमूलिका साततिका, उञ्छापत्तागते रता।

दालेमु मच्‍चुनो सेनं, अज्झत्तं सुसमाहिता॥

११५२.

 ‘‘रुक्खमूलिका साततिका, उञ्छापत्तागते रता।

धुनाम मच्‍चुनो सेनं, नळागारंव कुञ्‍जरो॥

११५३.

 ‘‘अट्ठिकङ्कलकुटिके, मंसन्हारुपसिब्बिते।

धिरत्थु पुरे दुग्गन्धे, परगत्ते ममायसे॥

११५४.

 ‘‘गूथभस्ते तचोनद्धे, उरगण्डिपिसाचिनि।

नव सोतानि ते काये, यानि सन्दन्ति सब्बदा॥

११५५.

 ‘‘तव सरीरं नवसोतं, दुग्गन्धकरं परिबन्धं।

भिक्खु परिवज्‍जयते तं, मीळ्हं च यथा सुचिकामो॥

११५६.

 ‘‘एवञ्‍चे तं जनो जञ्‍ञा, यथा जानामि तं अहं।

आरका परिवज्‍जेय्य, गूथट्ठानंव पावुसे’’॥

११५७.

 ‘‘एवमेतं महावीर, यथा समण भाससि।

एत्थ चेके विसीदन्ति, पङ्कम्हिव जरग्गवो॥

११५८.

 ‘‘आकासम्हि हलिद्दिया, यो मञ्‍ञेथ रजेतवे।

अञ्‍ञेन वापि रङ्गेन, विघातुदयमेव तं॥

११५९.

 ‘‘तदाकाससमं चित्तं, अज्झत्तं सुसमाहितं।

मा पापचित्ते आसादि, अग्गिखन्धंव पक्खिमा॥

११६०.

 ‘‘पस्स चित्तकतं बिम्बं, अरुकायं समुस्सितं।

आतुरं बहुसङ्कप्पं, यस्स नत्थि धुवं ठिति॥

११६१.

 ‘‘पस्स  चित्तकतं रूपं, मणिना कुण्डलेन च।

अट्ठिं तचेन ओनद्धं, सह वत्थेहि सोभति॥

११६२.

 ‘‘अलत्तककता  पादा, मुखं चुण्णकमक्खितं।

अलं बालस्स मोहाय, नो च पारगवेसिनो॥

११६३.

 ‘‘अट्ठपदकता केसा, नेत्ता अञ्‍जनमक्खिता।

अलं बालस्स मोहाय, नो च पारगवेसिनो॥

११६४.

 ‘‘अञ्‍जनीव नवा चित्ता, पूतिकायो अलङ्कतो।

अलं बालस्स मोहाय, नो च पारगवेसिनो॥

११६५.

 ‘‘ओदहि मिगवो पासं, नासदा वागुरं मिगो।

भुत्वा निवापं गच्छाम, कद्दन्ते मिगबन्धके॥

११६६.

 ‘‘छिन्‍नो पासो मिगवस्स, नासदा वागुरं मिगो।

भुत्वा निवापं गच्छाम, सोचन्ते मिगलुद्दके॥

११६७.

 ‘‘तदासि यं भिंसनकं, तदासि लोमहंसनं।

अनेकाकारसम्पन्‍ने, सारिपुत्तम्हि निब्बुते॥

११६८.

 [दी॰ नि॰ २.२२१, २७२; सं॰ नि॰ १.१८६; २.१४३; अप॰ थेर १.२.११५; जा॰ १.१.९५] ‘‘अनिच्‍चा  वत सङ्खारा उप्पादवय धम्मिनो॥

उपज्‍जित्वा निरुज्झन्ति, तेसं वूपसमो सुखो॥

११६९.

 ‘‘सुखुमं ते पटिविज्झन्ति, वालग्गं उसुना यथा।

ये पञ्‍चक्खन्धे पस्सन्ति, परतो नो च अत्ततो॥

११७०.

 ‘‘ये च पस्सन्ति सङ्खारे, परतो नो च अत्ततो।

पच्‍चब्याधिंसु निपुणं, वालग्गं उसुना यथा॥

११७१.

 [सं॰ नि॰ १.२१, ९७] ‘‘सत्तिया विय ओमट्ठो, डय्हमानोव मत्थके।

कामरागप्पहानाय, सतो भिक्खु परिब्बजे॥

११७२.

 [सं॰ नि॰ १.२१, ९७]‘‘सत्तिया विय ओमट्ठो, डय्हमानोव मत्थके।

भवरागप्पहानाय, सतो भिक्खु परिब्बजे’’॥

११७३.

 ‘‘चोदितो भावितत्तेन, सरीरन्तिमधारिना।

मिगारमातुपासादं, पादङ्गुट्ठेन कम्पयिं॥

११७४.

 ‘‘नयिदं सिथिलमारब्भ, नयिदं अप्पेन थामसा।

निब्बानमधिगन्तब्बं, सब्बगन्थ-पमोचनं॥

११७५.

 ‘‘अयञ्‍च  दहरो भिक्खु, अयमुत्तमपोरिसो।

धारेति अन्तिमं देहं, जेत्वा मारं सवाहिनिं [सवाहनं (क॰)]॥

११७६.

 ‘‘विवरमनुपभन्ति  विज्‍जुता, वेभारस्स च पण्डवस्स च।

नगविवरगतो झायति, पुत्तो अप्पटिमस्स तादिनो॥

११७७.

 ‘‘उपसन्तो उपरतो, पन्तसेनासनो मुनि।

दायादो  बुद्धसेट्ठस्स, ब्रह्मुना अभिवन्दितो॥

११७८.

 ‘‘उपसन्तं उपरतं, पन्तसेनासनं मुनिं।

दायादं बुद्धसेट्ठस्स, वन्द ब्राह्मण कस्सपं॥

११७९.

 ‘‘यो च जातिसतं गच्छे, सब्बा ब्राह्मणजातियो।

सोत्तियो वेदसम्पन्‍नो, मनुस्सेसु पुनप्पुनं॥

११८०.

 ‘‘अज्झायकोपि चे अस्स, तिण्णं वेदान पारगू।

एतस्स वन्दनायेतं, कलं नाग्घति सोळसिं॥

११८१.

 ‘‘यो सो अट्ठ विमोक्खानि, पुरेभत्तं अफस्सयि [अपस्सयि (सी॰ क॰), अफुस्सयि (स्या॰)]।

अनुलोमं पटिलोमं, ततो पिण्डाय गच्छति॥

११८२.

 ‘‘तादिसं भिक्खुं मासादि [मा हनि (सी॰)], मात्तानं खणि ब्राह्मण।

अभिप्पसादेहि मनं, अरहन्तम्हि तादिने।

खिप्पं पञ्‍जलिको वन्द, मा ते विजटि मत्थकं॥

११८३.

 ‘‘नेसो पस्सति सद्धम्मं, संसारेन पुरक्खतो।

अधोगमं जिम्हपथं, कुम्मग्गमनुधावति॥

११८४.

 ‘‘किमीव मीळ्हसल्‍लित्तो, सङ्खारे अधिमुच्छितो।

पगाळ्हो लाभसक्‍कारे, तुच्छो गच्छति पोट्ठिलो॥

११८५.

 ‘‘इमञ्‍च पस्स आयन्तं, सारिपुत्तं सुदस्सनं।

विमुत्तं उभतोभागे, अज्झत्तं सुसमाहितं॥

११८६.

 ‘‘विसल्‍लं  खीणसंयोगं, तेविज्‍जं मच्‍चुहायिनं।

दक्खिणेय्यं  मनुस्सानं, पुञ्‍ञक्खेत्तं अनुत्तरं॥

११८७.

 ‘‘एते सम्बहुला देवा, इद्धिमन्तो यसस्सिनो।

दस देवसहस्सानि, सब्बे ब्रह्मपुरोहिता।

मोग्गल्‍लानं नमस्सन्ता, तिट्ठन्ति पञ्‍जलीकता॥

११८८.

 ‘‘‘नमो  ते पुरिसाजञ्‍ञ, नमो ते पुरिसुत्तम।

यस्स ते आसवा खीणा, दक्खिणेय्योसि मारिस’॥

११८९.

 ‘‘पूजितो  नरदेवेन, उप्पन्‍नो मरणाभिभू।

पुण्डरीकंव तोयेन, सङ्खारेनुपलिप्पति॥

११९०.

 ‘‘यस्स मुहुत्तेन सहस्सधा लोको, संविदितो सब्रह्मकप्पो वसि।

इद्धिगुणे चुतुपपाते काले, पस्सति देवता स भिक्खु॥

११९१.

 ‘‘सारिपुत्तोव पञ्‍ञाय, सीलेन उपसमेन च।

योपि पारङ्गतो भिक्खु, एतावपरमो सिया॥

११९२.

 ‘‘कोटिसतसहस्सस्स, अत्तभावं खणेन निम्मिने।

अहं विकुब्बनासु कुसलो, वसीभूतोम्हि इद्धिया॥

११९३.

 ‘‘समाधिविज्‍जावसिपारमीगतो, मोग्गल्‍लानगोत्तो असितस्स सासने।

धीरो समुच्छिन्दि समाहितिन्द्रियो, नागो  यथा पूतिलतंव बन्धनं॥

११९४.

 ‘‘परिचिण्णो मया सत्था, कतं बुद्धस्स सासनं।

ओहितो गरुको भारो, भवनेत्ति समूहता॥

११९५.

 ‘‘यस्स चत्थाय पब्बजितो, अगारस्मानगारियं।

सो मे अत्थो अनुप्पत्तो, सब्बसंयोजनक्खयो॥

११९६.

 [म॰ नि॰ १.५१३] ‘‘कीदिसो निरयो आसि, यत्थ दुस्सी अपच्‍चथ।

विधुरं सावकमासज्‍ज, ककुसन्धञ्‍च ब्राह्मणं॥

११९७.

 ‘‘सतं आसि अयोसङ्कू, सब्बे पच्‍चत्तवेदना।

ईदिसो निरयो आसि, यत्थ दुस्सी अपच्‍चथ।

विधुरं सावकमासज्‍ज, ककुसन्धञ्‍च ब्राह्मणं॥

११९८.

 ‘‘यो एतमभिजानाति, भिक्खु बुद्धस्स सावको।

तादिसं भिक्खुमासज्‍ज, कण्ह दुक्खं निगच्छसि॥

११९९.

 ‘‘मज्झेसरस्मिं  [सरस्स (सी॰), सागरस्मिं (क॰)] तिट्ठन्ति, विमाना कप्पठायिनो।

वेळुरियवण्णा रुचिरा, अच्‍चिमन्तो पभस्सरा।

अच्छरा तत्थ नच्‍चन्ति, पुथु नानत्तवण्णियो॥

१२००.

 ‘‘यो  एतमभिजानाति…पे॰… कण्ह दुक्खं निगच्छसि॥

१२०१.

 ‘‘यो वे बुद्धेन चोदितो, भिक्खुसङ्घस्स पेक्खतो।

मिगारमातुपासादं, पादङ्गुट्ठेन कम्पयि॥

१२०२.

 ‘‘यो एतमभिजानाति…पे॰… कण्ह दुक्खं निगच्छसि॥

१२०३.

 ‘‘यो  वेजयन्तपासादं, पादङ्गुट्ठेन कम्पयि।

इद्धिबलेनुपत्थद्धो, संवेजेसि च देवता॥

१२०४.

 ‘‘यो एतमभिजानाति…पे॰… कण्ह दुक्खं निगच्छसि॥

१२०४.

 ‘‘यो एतमभिजानाति…पे॰… कण्ह दुक्खं निगच्छसि॥

१२०५.

 ‘‘यो वेजयन्तपासादे, सक्‍कं सो परिपुच्छति।

अपि आवुसो जानासि, तण्हक्खयविमुत्तियो।

तस्स सक्‍को वियाकासि, पञ्हं पुट्ठो यथातथं॥

१२०६.

 ‘‘यो एतमभिजानाति…पे॰… कण्ह दुक्खं निगच्छसि॥

१२०७.

 ‘‘यो ब्रह्मानं परिपुच्छति, सुधम्मायं ठितो [सुधम्माया’भितो (स्या॰)] सभं।

अज्‍जापि त्यावुसो सा दिट्ठि, या ते दिट्ठि पुरे अहु।

पस्ससि वीतिवत्तन्तं, ब्रह्मलोके पभस्सरं॥

१२०८.

 ‘‘तस्स ब्रह्मा वियाकासि, पञ्हं पुट्ठो यथातथं।

न मे मारिस सा दिट्ठि, या मे दिट्ठि पुरे अहु॥

१२०९.

 ‘‘पस्सामि वीतिवत्तन्तं, ब्रह्मलोके पभस्सरं।

सोहं अज्‍ज कथं वज्‍जं, अहं निच्‍चोम्हि सस्सतो॥

१२१०.

 ‘‘यो एतमभिजानाति…पे॰… कण्ह दुक्खं निगच्छसि॥

१२११.

 ‘‘यो महानेरुनो कूटं, विमोक्खेन अफस्सयि [अपस्सयि (सी॰ क॰)]।

वनं पुब्बविदेहानं, ये च भूमिसया नरा॥

१२१२.

 ‘‘यो एतमभिजानाति, भिक्खु बुद्धस्स सावको।

तादिसं भिक्खुमासज्‍ज, कण्ह दुक्खं निगच्छसि॥

१२१३.

 ‘‘न वे अग्गि चेतयति, अहं बालं डहामीति।

बालोव जलितं अग्गिं, आसज्‍ज नं पडय्हति॥

१२१४.

 ‘‘एवमेव तुवं मार, आसज्‍ज नं तथागतं।

सयं डहिस्ससि अत्तानं, बालो अग्गिंव सम्फुसं॥

१२१५.

 ‘‘अपुञ्‍ञं  पसवी मारो, आसज्‍ज नं तथागतं।

किं नु मञ्‍ञसि पापिम, न मे पापं विपच्‍चति॥

१२१६.

 ‘‘करतो ते चीयते [मिय्यते (सब्बत्थ) म॰ नि॰ १.५१३ पस्सितब्बं] पापं, चिररत्ताय अन्तक।

मार निब्बिन्द बुद्धम्हा, आसं माकासि भिक्खुसु॥

१२१७.

 ‘‘इति  मारं अतज्‍जेसि, भिक्खु भेसकळावने।

ततो सो दुम्मनो यक्खो, तत्थेवन्तरधायथा’’ति॥

इत्थं सुदं आयस्मा महामोग्गल्‍लानो [महामोग्गलानो (क॰)] थेरो गाथायो अभासित्थाति।

सट्ठिनिपातो निट्ठितो।


तत्रुद्दानं –

सट्ठिकम्हि निपातम्हि, मोग्गल्‍लानो महिद्धिको।

एकोव थेरगाथायो, अट्ठसट्ठि भवन्ति ताति॥


२१. महानिपातो

१. वङ्गीसत्थेरगाथा

१२१८.

 ‘‘निक्खन्तं  वत मं सन्तं, अगारस्मानगारियं।

वितक्‍का उपधावन्ति, पगब्भा कण्हतो इमे॥

१२१९.

 ‘‘उग्गपुत्ता महिस्सासा, सिक्खिता दळ्हधम्मिनो [दळ्हधन्विनो (सी॰ अट्ठ॰)]।

समन्ता परिकिरेय्युं, सहस्सं अपलायिनं॥

१२२०.

 ‘‘सचेपि एत्तका [एततो (सं॰ नि॰ १.२०९)] भिय्यो, आगमिस्सन्ति इत्थियो।

नेव मं ब्याधयिस्सन्ति [ब्याथयिस्सन्ति (?)], धम्मे सम्हि [धम्मेस्वम्हि (स्या॰ क॰)] पतिट्ठितो॥

१२२१.

 ‘‘सक्खी  हि मे सुतं एतं, बुद्धस्सादिच्‍चबन्धुनो।

निब्बानगमनं मग्गं, तत्थ मे निरतो मनो॥

१२२२.

 ‘‘एवं चे मं विहरन्तं, पापिम उपगच्छसि।

तथा मच्‍चु करिस्सामि, न मे मग्गम्पि दक्खसि॥

१२२३.

 ‘‘अरतिञ्‍च [अरतिं (बहूसु)] रतिञ्‍च पहाय, सब्बसो गेहसितञ्‍च वितक्‍कं।

वनथं न करेय्य कुहिञ्‍चि, निब्बनथो अवनथो स [निब्बनथो अरतो स हि (सं॰ नि॰ १.२१०)] भिक्खु॥

१२२४.

 ‘‘यमिध पथविञ्‍च वेहासं, रूपगतं जगतोगधं किञ्‍चि।

परिजीयति सब्बमनिच्‍चं, एवं समेच्‍च चरन्ति मुतत्ता॥

१२२५.

 ‘‘उपधीसु जना गधितासे, दिट्ठसुते [दिट्ठे सुते (सी॰)] पटिघे च मुते च।

एत्थ विनोदय छन्दमनेजो, यो हेत्थ न लिम्पति मुनि तमाहु [तं मुनिमाहु (सं॰ नि॰ १.२१०)]॥

१२२६.

 ‘‘अथ  सट्ठिसिता सवितक्‍का, पुथुज्‍जनताय [पुथू जनताय (सं॰ नि॰ १.२१०)] अधम्मा निविट्ठा।

न च वग्गगतस्स कुहिञ्‍चि, नो पन दुट्ठुल्‍लगाही [दुट्ठुल्‍लभाणी (सं॰ नि॰ १.२१०)] स भिक्खु॥

१२२७.

 ‘‘दब्बो  चिररत्तसमाहितो, अकुहको निपको अपिहालु।

सन्तं पदं अज्झगमा मुनि, पटिच्‍च परिनिब्बुतो कङ्खति कालं॥

१२२८.

 ‘‘मानं पजहस्सु गोतम, मानपथञ्‍च जहस्सु असेसं।

मानपथम्हि स मुच्छितो, विप्पटिसारीहुवा चिररत्तं॥

१२२९.

 ‘‘मक्खेन मक्खिता पजा, मानहता निरयं पपतन्ति।

सोचन्ति जना चिररत्तं, मानहता निरयं उपपन्‍ना॥

१२३०.

 ‘‘न  हि सोचति भिक्खु कदाचि, मग्गजिनो सम्मा पटिपन्‍नो।

कित्तिञ्‍च  सुखञ्‍चानुभोति, धम्मदसोति तमाहु तथत्तं॥

१२३१.

 ‘‘तस्मा अखिलो इध [अखिलो (सी॰), अखिलोध (सं॰ नि॰ १.२११)] पधानवा, नीवरणानि पहाय विसुद्धो।

मानञ्‍च पहाय असेसं, विज्‍जायन्तकरो समितावी॥

१२३२.

 ‘‘कामरागेन डय्हामि, चित्तं मे परिडय्हति।

साधु निब्बापनं ब्रूहि, अनुकम्पाय गोतम॥

१२३३.

 ‘‘सञ्‍ञाय  विपरियेसा, चित्तं ते परिडय्हति।

निमित्तं परिवज्‍जेहि, सुभं रागूपसंहितं ( ) [(सङ्खारे परतो पस्स, दुक्खतो मा च अत्ततो। निब्बापेहि महारागं, मा दय्हित्थो पुनप्पुनं।) (सी॰ सं॰ नि॰ १.२१२) उद्दानगाथायं एकसत्ततीतिसङ्ख्या च, थेरगाथाट्ठकथा च पस्सितब्बा]॥

१२३४.

 ‘‘असुभाय चित्तं भावेहि, एकग्गं सुसमाहितं।

सति कायगता त्यत्थु, निब्बिदाबहुलो भव॥

१२३५.

 ‘‘अनिमित्तञ्‍च भावेहि, मानानुसयमुज्‍जह।

ततो मानाभिसमया, उपसन्तो चरिस्ससि॥

१२३६.

 ‘‘तमेव वाचं भासेय्य, यायत्तानं न तापये।

परे च न विहिंसेय्य, सा वे वाचा सुभासिता॥

१२३७.

 ‘‘पियवाचमेव भासेय्य, या वाचा पटिनन्दिता।

यं अनादाय पापानि, परेसं भासते पियं॥

१२३८.

 ‘‘सच्‍चं वे अमता वाचा, एस धम्मो सनन्तनो।

सच्‍चे अत्थे च धम्मे च, आहु सन्तो पतिट्ठिता॥

१२३९.

 ‘‘यं बुद्धो भासति वाचं, खेमं निब्बानपत्तिया।

दुक्खस्सन्तकिरियाय, सा वे वाचानमुत्तमा॥

१२४०.

 ‘‘गम्भीरपञ्‍ञो मेधावी, मग्गामग्गस्स कोविदो।

सारिपुत्तो  महापञ्‍ञो, धम्मं देसेति भिक्खुनं॥

१२४१.

 ‘‘सङ्खित्तेनपि देसेति, वित्थारेनपि भासति।

सालिकायिव निग्घोसो, पटिभानं उदिय्यति [उदीरयि (सी॰), उदीय्यति (स्या॰), उदय्यति (?) उट्ठहतीति तंसंवण्णना]॥

१२४२.

 ‘‘तस्स  तं देसयन्तस्स, सुणन्ति मधुरं गिरं।

सरेन रजनीयेन, सवनीयेन वग्गुना।

उदग्गचित्ता मुदिता, सोतं ओधेन्ति भिक्खवो॥

१२४३.

 ‘‘अज्‍ज पन्‍नरसे विसुद्धिया, भिक्खू पञ्‍चसता समागता।

संयोजनबन्धनच्छिदा, अनीघा खीणपुनब्भवा इसी॥

१२४४.

 ‘‘चक्‍कवत्ती  यथा राजा, अमच्‍चपरिवारितो।

समन्ता अनुपरियेति, सागरन्तं महिं इमं॥

१२४५.

 ‘‘एवं  विजितसङ्गामं, सत्थवाहं अनुत्तरं।

सावका पयिरुपासन्ति, तेविज्‍जा मच्‍चुहायिनो॥

१२४६.

 ‘‘सब्बे भगवतो पुत्ता, पलापेत्थ न विज्‍जति।

तण्हासल्‍लस्स हन्तारं, वन्दे आदिच्‍चबन्धुनं॥

१२४७.

 ‘‘परोसहस्सं भिक्खूनं, सुगतं पयिरुपासति।

देसेन्तं विरजं धम्मं, निब्बानं अकुतोभयं॥

१२४८.

 ‘‘सुणन्ति धम्मं विमलं, सम्मासम्बुद्धदेसितं।

सोभति वत सम्बुद्धो, भिक्खुसङ्घपुरक्खतो॥

१२४९.

 ‘‘‘नागनामो’सि भगवा, इसीनं इसिसत्तमो।

महामेघोव हुत्वान, सावके अभिवस्ससि॥

१२५०.

 ‘‘दिवा  विहारा निक्खम्म, सत्थुदस्सनकम्यता।

सावको ते महावीर, पादे वन्दति वङ्गिसो॥

१२५१.

 ‘‘उम्मग्गपथं मारस्स, अभिभुय्य चरति पभिज्‍ज खीलानि।

तं पस्सथ बन्धपमुञ्‍चकरं, असितंव भागसो पविभज्‍ज॥

१२५२.

 ‘‘ओघस्स हि नितरणत्थं, अनेकविहितं मग्गं अक्खासि।

तस्मिञ्‍च अमते अक्खाते, धम्मदसा ठिता असंहीरा॥

१२५३.

 ‘‘पज्‍जोतकरो अतिविज्झ [अतिविज्झ धम्मं (सी॰)], सब्बठितीनं अतिक्‍कममद्दस [अतिक्‍कममद्द (सी॰ क॰)]।

ञत्वा च सच्छिकत्वा च, अग्गं सो देसयि दसद्धानं॥

१२५४.

 ‘‘एवं सुदेसिते धम्मे, को पमादो विजानतं धम्मं।

तस्मा हि तस्स भगवतो सासने, अप्पमत्तो सदा नमस्समनुसिक्खे॥

१२५५.

 ‘‘बुद्धानुबुद्धो यो थेरो, कोण्डञ्‍ञो तिब्बनिक्‍कमो।

लाभी सुखविहारानं, विवेकानं अभिण्हसो॥

१२५६.

 ‘‘यं  सावकेन पत्तब्बं, सत्थु सासनकारिना।

सब्बस्स तं अनुप्पत्तं, अप्पमत्तस्स सिक्खतो॥

१२५७.

 ‘‘महानुभावो तेविज्‍जो, चेतोपरियकोविदो।

कोण्डञ्‍ञो बुद्धदायादो, पादे वन्दति सत्थुनो॥

१२५८.

 ‘‘नगस्स  पस्से आसीनं, मुनिं दुक्खस्स पारगुं।

सावका पयिरुपासन्ति, तेविज्‍जा मच्‍चुहायिनो॥

१२५९.

 ‘‘चेतसा [ते चेतसा (सं॰ नि॰ १.२१८)] अनुपरियेति, मोग्गल्‍लानो महिद्धिको।

चित्तं  नेसं समन्वेसं [समन्‍नेसं (सं॰ नि॰ १.२१८)], विप्पमुत्तं निरूपधिं॥

१२६०.

 ‘‘एवं सब्बङ्गसम्पन्‍नं, मुनिं दुक्खस्स पारगुं।

अनेकाकारसम्पन्‍नं, पयिरुपासन्ति गोतमं॥

१२६१.

 ‘‘चन्दो यथा विगतवलाहके नभे, विरोचति वीतमलोव भाणुमा।

एवम्पि अङ्गीरस त्वं महामुनि, अतिरोचसि यससा सब्बलोकं॥

१२६२.

 ‘‘कावेय्यमत्ता विचरिम्ह पुब्बे, गामा गामं पुरा पुरं।

अथद्दसाम सम्बुद्धं, सब्बधम्मान पारगुं॥

१२६३.

 ‘‘सो मे धम्ममदेसेसि, मुनि दुक्खस्स पारगू।

धम्मं सुत्वा पसीदिम्ह, सद्धा [अद्धा (सी॰ अट्ठ॰)] नो उदपज्‍जथ॥

१२६४.

 ‘‘तस्साहं वचनं सुत्वा, खन्धे आयतनानि च।

धातुयो च विदित्वान, पब्बजिं अनगारियं॥

१२६५.

 ‘‘बहूनं वत अत्थाय, उप्पज्‍जन्ति तथागता।

इत्थीनं पुरिसानञ्‍च, ये ते सासनकारका॥

१२६६.

 ‘‘तेसं खो वत अत्थाय, बोधिमज्झगमा मुनि।

भिक्खूनं भिक्खुनीनञ्‍च, ये निरामगतद्दसा॥

१२६७.

 ‘‘सुदेसिता चक्खुमता, बुद्धेनादिच्‍चबन्धुना।

चत्तारि अरियसच्‍चानि, अनुकम्पाय पाणिनं॥

१२६८.

 ‘‘दुक्खं  दुक्खसमुप्पादं, दुक्खस्स च अतिक्‍कमं।

अरियं  चट्ठङ्गिकं मग्गं, दुक्खूपसमगामिनं॥

१२६९.

 ‘‘एवमेते तथा वुत्ता, दिट्ठा मे ते यथा तथा।

सदत्थो मे अनुप्पत्तो, कतं बुद्धस्स सासनं॥

१२७०.

 ‘‘स्वागतं वत मे आसि, मम बुद्धस्स सन्तिके।

सुविभत्तेसु [सविभत्तेसु (सी॰ क॰)] धम्मेसु, यं सेट्ठं तदुपागमिं॥

१२७१.

 ‘‘अभिञ्‍ञापारमिप्पत्तो, सोतधातु विसोधिता।

तेविज्‍जो इद्धिपत्तोम्हि, चेतोपरियकोविदो॥

१२७२.

 ‘‘पुच्छामि  सत्थारमनोमपञ्‍ञं, दिट्ठेव धम्मे यो विचिकिच्छानं छेत्ता।

अग्गाळवे कालमकासि भिक्खु, ञातो यसस्सी अभिनिब्बुतत्तो॥

१२७३.

 ‘‘निग्रोधकप्पो  इति तस्स नामं, तया कतं भगवा ब्राह्मणस्स।

सो तं नमस्सं अचरि मुत्यपेखो, आरद्धवीरियो दळ्हधम्मदस्सी॥

१२७४.

 ‘‘तं सावकं सक्‍क मयम्पि सब्बे, अञ्‍ञातुमिच्छाम समन्तचक्खु।

समवट्ठिता नो सवनाय सोता [हेतुं (सी॰ स्या॰) सुत्तनिपातट्ठकथा पस्सितब्बा], तुवं नो सत्था त्वमनुत्तरोसि’’॥

१२७५.

 छिन्द  नो विचिकिच्छं ब्रूहि मेतं, परिनिब्बुतं वेदय भूरिपञ्‍ञ।

मज्झेव नो भास समन्तचक्खु, सक्‍कोव देवान सहस्सनेत्तो॥

१२७६.

 ‘‘ये केचि गन्था इध मोहमग्गा, अञ्‍ञाणपक्खा विचिकिच्छठाना।

तथागतं पत्वा न ते भवन्ति, चक्खुञ्हि एतं परमं नरानं॥

१२७७.

 ‘‘नो  चे हि जातु पुरिसो किलेसे, वातो यथा अब्भघनं विहाने।

तमोवस्स निवुतो सब्बलोको, जोतिमन्तोपि न पभासेय्युं [न जोतिमन्तोपि नरा तपेय्युं (सु॰ नि॰ ३५०)]॥

१२७८.

 ‘‘धीरा च पज्‍जोतकरा भवन्ति, तं तं अहं वीर तथेव मञ्‍ञे।

विपस्सिनं जानमुपागमिम्ह, परिसासु नो आविकरोहि कप्पं॥

१२७९.

 ‘‘खिप्पं गिरं एरय वग्गु वग्गुं, हंसोव पग्गय्ह सणिकं निकूज।

बिन्दुस्सरेन  सुविकप्पितेन, सब्बेव ते उज्‍जुगता सुणोम॥

१२८०.

 ‘‘पहीनजातिमरणं  असेसं, निग्गय्ह धोनं वदेस्सामि [पटिवेदियामि (सी॰ क॰)] धम्मं।

न कामकारो हि [होति (सी॰ क॰)] पुथुज्‍जनानं, सङ्खेय्यकारो च [व (बहूसु)] तथागतानं॥

१२८१.

 ‘‘सम्पन्‍नवेय्याकरणं तवेदं, समुज्‍जुपञ्‍ञस्स समुग्गहीतं।

अयमञ्‍जलि पच्छिमो सुप्पणामितो, मा मोहयी जानमनोमपञ्‍ञ॥

१२८२.

 ‘‘परोपरं अरियधम्मं विदित्वा, मा मोहयी जानमनोमवीरिय।

वारिं यथा घम्मनि घम्मतत्तो, वाचाभिकङ्खामि सुतं पवस्स॥

१२८३.

 ‘‘यदत्थिकं ब्रह्मचरियं अचरी, कप्पायनो कच्‍चिस्सतं अमोघं।

निब्बायि सो आदु सउपादिसेसो [अनुपादिसेसा (सी॰), अनुपादिसेसो (क॰)], यथा विमुत्तो अहु तं सुणोम॥

१२८४.

 ‘‘‘अच्छेच्छि  तण्हं इध नामरूपे,

(इति भगवा) कण्हस्स सोतं दीघरत्तानुसयितं।

अतारि जातिं मरणं असेसं’, इच्‍चब्रवि  भगवा पञ्‍चसेट्ठो॥

१२८५.

 ‘‘एस सुत्वा पसीदामि, वचो ते इसिसत्तम।

अमोघं किर मे पुट्ठं, न मं वञ्‍चेसि ब्राह्मणो॥

१२८६.

 ‘‘यथा वादी तथा कारी, अहु बुद्धस्स सावको।

अच्छेच्छि मच्‍चुनो जालं, ततं मायाविनो दळ्हं॥

१२८७.

 ‘‘अद्दस  भगवा आदिं, उपादानस्स कप्पियो।

अच्‍चगा  वत कप्पानो, मच्‍चुधेय्यं सुदुत्तरं॥

१२८८.

 ‘‘तं देवदेवं वन्दामि, पुत्तं ते द्विपदुत्तम।

अनुजातं महावीरं, नागं नागस्स ओरस’’न्ति॥

इत्थं सुदं आयस्मा वङ्गीसो थेरो गाथायो

अभासित्थाति।

महानिपातो निट्ठितो।


तत्रुद्दानं –

सत्ततिम्हि निपातम्हि, वङ्गीसो पटिभाणवा।

एकोव थेरो नत्थञ्‍ञो, गाथायो एकसत्ततीति॥

निट्ठिता थेरगाथायो।

तत्रुद्दानं –

सहस्सं होन्ति ता गाथा, तीणि सट्ठिसतानि च।

थेरा च द्वे सता सट्ठि, चत्तारो च पकासिता॥

सीहनादं नदित्वान, बुद्धपुत्ता अनासवा।

खेमन्तं पापुणित्वान, अग्गिखन्धाव निब्बुताति॥

थेरगाथापाळि निट्ठिता।