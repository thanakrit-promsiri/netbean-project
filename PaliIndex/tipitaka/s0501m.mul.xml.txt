॥ नमो तस्स भगवतो अरहतो सम्मासम्बुद्धस्स॥

खुद्दकनिकाये


खुद्दकपाठपाळि


१. सरणत्तयं

बुद्धं  सरणं गच्छामि।

धम्मं सरणं गच्छामि।

सङ्घं सरणं गच्छामि॥

दुतियम्पि बुद्धं सरणं गच्छामि।

दुतियम्पि धम्मं सरणं गच्छामि।

दुतियम्पि सङ्घं सरणं गच्छामि॥

ततियम्पि  बुद्धं सरणं गच्छामि।

ततियम्पि धम्मं सरणं गच्छामि।

ततियम्पि सङ्घं सरणं गच्छामि॥

सरणत्तयं [सरणगमनं निट्ठितं (स्या॰)] निट्ठितं।



२. दससिक्खापदं

१. पाणातिपाता वेरमणी-सिक्खापदं [वेरमणीसिक्खापदं (सी॰ स्या॰)] समादियामि।

२. अदिन्‍नादाना वेरमणी-सिक्खापदं समादियामि।

३. अब्रह्मचरिया  वेरमणी-सिक्खापदं समादियामि।

४. मुसावादा वेरमणी-सिक्खापदं समादियामि।

५. सुरामेरयमज्‍जपमादट्ठाना वेरमणी-सिक्खापदं समादियामि।

६. विकालभोजना वेरमणी-सिक्खापदं समादियामि।

७. नच्‍च-गीत-वादित-विसूकदस्सना वेरमणी-सिक्खापदं समादियामि।

८. माला-गन्ध-विलेपन-धारण-मण्डन-विभूसनट्ठाना वेरमणी-सिक्खापदं समादियामि।

९. उच्‍चासयन-महासयना वेरमणी-सिक्खापदं समादियामि।

१०. जातरूप-रजतपटिग्गहणा  वेरमणी-सिक्खापदं समादियामि।

दससिक्खापदं [दससिक्खापदं निट्ठितं (स्या॰)] निट्ठितं।



३. द्वत्तिंसाकारो

अत्थि  इमस्मिं काये –

केसा लोमा नखा दन्ता तचो,

मंसं न्हारु [नहारु (सी॰ पी॰), नहारू (स्या॰ कं॰)] अट्ठि [अट्ठी (स्या॰ कं)] अट्ठिमिञ्‍जं वक्‍कं,

हदयं यकनं किलोमकं पिहकं पप्फासं,

अन्तं अन्तगुणं उदरियं करीसं मत्थलुङ्गं [( ) सब्बत्थ नत्थि, अट्ठकथा च द्वत्तिंससङ्ख्या च मनसि कातब्बा],

पित्तं सेम्हं पुब्बो लोहितं सेदो मेदो,

अस्सु वसा खेळो सिङ्घाणिका लसिका मुत्तन्ति [मुत्तं, मत्थके मत्थलुङ्गन्ति (स्या॰)]॥

द्वत्तिंसाकारो निट्ठितो।



४. कुमारपञ्हा

१. ‘‘एकं  नाम किं’’? ‘‘सब्बे सत्ता आहारट्ठितिका’’।

२. ‘‘द्वे नाम किं’’? ‘‘नामञ्‍च रूपञ्‍च’’।

३. ‘‘तीणि नाम किं’’? ‘‘तिस्सो वेदना’’।

४. ‘‘चत्तारि  नाम किं’’? ‘‘चत्तारि अरियसच्‍चानि’’।

५. ‘‘पञ्‍च नाम किं’’? ‘‘पञ्‍चुपादानक्खन्धा’’।

६. ‘‘छ नाम किं’’? ‘‘छ अज्झत्तिकानि आयतनानि’’।

७. ‘‘सत्त नाम किं’’? ‘‘सत्त बोज्झङ्गा’’।

८. ‘‘अट्ठ नाम किं’’? ‘‘अरियो अट्ठङ्गिको मग्गो’’।

९. ‘‘नव नाम किं’’? ‘‘नव सत्तावासा’’।

१०. ‘‘दस नाम किं’’? ‘‘दसहङ्गेहि समन्‍नागतो ‘अरहा’ति वुच्‍चती’’ति।

कुमारपञ्हा निट्ठिता।



५. मङ्गलसुत्तं

१. एवं  मे सुतं – एकं समयं भगवा सावत्थियं विहरति जेतवने अनाथपिण्डिकस्स आरामे। अथ खो अञ्‍ञतरा देवता अभिक्‍कन्ताय रत्तिया अभिक्‍कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं गाथाय अज्झभासि –

२.

 ‘‘बहू  देवा मनुस्सा च, मङ्गलानि अचिन्तयुं।

आकङ्खमाना सोत्थानं, ब्रूहि मङ्गलमुत्तमं’’॥

३.

 ‘‘असेवना च बालानं, पण्डितानञ्‍च सेवना।

पूजा च पूजनेय्यानं [पूजनीयानं (सी॰ स्या॰ कं॰ पी॰)], एतं मङ्गलमुत्तमं॥

४.

 ‘‘पतिरूपदेसवासो  च, पुब्बे च कतपुञ्‍ञता।

अत्तसम्मापणिधि  [अत्थसम्मापणीधी (कत्थचि)] च, एतं मङ्गलमुत्तमं॥

५.

 ‘‘बाहुसच्‍चञ्‍च सिप्पञ्‍च, विनयो च सुसिक्खितो।

सुभासिता च या वाचा, एतं मङ्गलमुत्तमं॥

६.

 ‘‘मातापितु उपट्ठानं, पुत्तदारस्स सङ्गहो।

अनाकुला च कम्मन्ता, एतं मङ्गलमुत्तमं॥

७.

 ‘‘दानञ्‍च धम्मचरिया च, ञातकानञ्‍च सङ्गहो।

अनवज्‍जानि कम्मानि, एतं मङ्गलमुत्तमं॥

८.

 ‘‘आरती विरती पापा, मज्‍जपाना च संयमो।

अप्पमादो च धम्मेसु, एतं मङ्गलमुत्तमं॥

९.

 ‘‘गारवो  च निवातो च, सन्तुट्ठि च कतञ्‍ञुता।

कालेन धम्मस्सवनं [धम्मस्सावणं (क॰ सी॰), धम्मसवनं (क॰ सी॰)], एतं मङ्गलमुत्तमं॥

१०.

 ‘‘खन्ती च सोवचस्सता, समणानञ्‍च दस्सनं।

कालेन धम्मसाकच्छा, एतं मङ्गलमुत्तमं॥

११.

 ‘‘तपो च ब्रह्मचरियञ्‍च, अरियसच्‍चान दस्सनं।

निब्बानसच्छिकिरिया च, एतं मङ्गलमुत्तमं॥

१२.

 ‘‘फुट्ठस्स लोकधम्मेहि, चित्तं यस्स न कम्पति।

असोकं विरजं खेमं, एतं मङ्गलमुत्तमं॥

१३.

 ‘‘एतादिसानि कत्वान, सब्बत्थमपराजिता।

सब्बत्थ सोत्थिं गच्छन्ति, तं तेसं मङ्गलमुत्तम’’न्ति॥

मङ्गलसुत्तं निट्ठितं।



६. रतनसुत्तं

१.

 यानीध  भूतानि समागतानि, भुम्मानि [भूमानि (क॰)] वा यानि व अन्तलिक्खे।

सब्बेव भूता सुमना भवन्तु, अथोपि सक्‍कच्‍च सुणन्तु भासितं॥

२.

 तस्मा  हि भूता निसामेथ सब्बे, मेत्तं करोथ मानुसिया पजाय।

दिवा च रत्तो च हरन्ति ये बलिं, तस्मा हि ने रक्खथ अप्पमत्ता॥

३.

 यं किञ्‍चि वित्तं इध वा हुरं वा, सग्गेसु  वा यं रतनं पणीतं।

न नो समं अत्थि तथागतेन, इदम्पि बुद्धे रतनं पणीतं।

एतेन सच्‍चेन सुवत्थि होतु॥

४.

 खयं  विरागं अमतं पणीतं, यदज्झगा सक्यमुनी समाहितो।

न तेन धम्मेन समत्थि किञ्‍चि, इदम्पि धम्मे रतनं पणीतं।

एतेन सच्‍चेन सुवत्थि होतु॥

५.

 यं  बुद्धसेट्ठो परिवण्णयी सुचिं, समाधिमानन्तरिकञ्‍ञमाहु।

समाधिना तेन समो न विज्‍जति, इदम्पि धम्मे रतनं पणीतं।

एतेन सच्‍चेन सुवत्थि होतु॥

६.

 ये पुग्गला अट्ठ सतं पसत्था, चत्तारि एतानि युगानि होन्ति।

ते दक्खिणेय्या सुगतस्स सावका, एतेसु दिन्‍नानि महप्फलानि।

इदम्पि सङ्घे रतनं पणीतं, एतेन सच्‍चेन सुवत्थि होतु॥

७.

 ये सुप्पयुत्ता मनसा दळ्हेन, निक्‍कामिनो गोतमसासनम्हि।

ते पत्तिपत्ता अमतं विगय्ह, लद्धा मुधा निब्बुतिं [निब्बुति (क॰)] भुञ्‍जमाना।

इदम्पि  सङ्घे रतनं पणीतं, एतेन सच्‍चेन सुवत्थि होतु॥

८.

 यथिन्दखीलो पथविस्सितो [पठविस्सितो (क॰ सी॰), पथविंसितो (क॰ सि॰ स्या॰ कं॰ पी॰)] सिया, चतुब्भि वातेहि असम्पकम्पियो।

तथूपमं सप्पुरिसं वदामि, यो  अरियसच्‍चानि अवेच्‍च पस्सति।

इदम्पि सङ्घे रतनं पणीतं, एतेन सच्‍चेन सुवत्थि होतु॥

९.

 ये अरियसच्‍चानि विभावयन्ति, गम्भीरपञ्‍ञेन सुदेसितानि।

किञ्‍चापि ते होन्ति भुसं पमत्ता, न ते भवं अट्ठममादियन्ति।

इदम्पि सङ्घे रतनं पणीतं, एतेन सच्‍चेन सुवत्थि होतु॥

१०.

 सहावस्स  दस्सनसम्पदाय [सहावसद्दस्सनसम्पदाय (क॰)], तयस्सु धम्मा जहिता भवन्ति।

सक्‍कायदिट्ठी विचिकिच्छितञ्‍च, सीलब्बतं वापि यदत्थि किञ्‍चि॥

११.

 चतूहपायेहि च विप्पमुत्तो, छच्‍चाभिठानानि [छ चाभिठानानि (सी॰ स्या॰)] अभब्ब कातुं [अभब्बो कातुं (सी॰)]।

इदम्पि सङ्घे रतनं पणीतं, एतेन सच्‍चेन सुवत्थि होतु॥

१२.

 किञ्‍चापि  सो कम्म [कम्मं (सी॰ स्या॰ कं॰ पी॰)] करोति पापकं, कायेन वाचा उद चेतसा वा।

अभब्ब [अभब्बो (बहूसु)] सो तस्स पटिच्छदाय [पटिच्छादाय (सी॰)], अभब्बता  दिट्ठपदस्स वुत्ता।

इदम्पि  सङ्घे रतनं पणीतं, एतेन सच्‍चेन सुवत्थि होतु॥

१३.

 वनप्पगुम्बे यथ [यथा (सी॰ स्या॰)] फुस्सितग्गे, गिम्हानमासे पठमस्मिं [पठमस्मि (?)] गिम्हे।

तथूपमं धम्मवरं अदेसयि [अदेसयी (सी॰)], निब्बानगामिं परमं हिताय।

इदम्पि बुद्धे रतनं पणीतं, एतेन सच्‍चेन सुवत्थि होतु॥

१४.

 वरो वरञ्‍ञू वरदो वराहरो, अनुत्तरो धम्मवरं अदेसयि।

इदम्पि बुद्धे रतनं पणीतं, एतेन सच्‍चेन सुवत्थि होतु॥

१५.

 खीणं पुराणं नव नत्थि सम्भवं, विरत्तचित्तायतिके भवस्मिं।

ते खीणबीजा अविरूळ्हिछन्दा, निब्बन्ति धीरा यथायं [यथयं (क॰)] पदीपो।

इदम्पि सङ्घे रतनं पणीतं, एतेन सच्‍चेन सुवत्थि होतु॥

१६.

 यानीध भूतानि समागतानि, भुम्मानि  वा यानि व अन्तलिक्खे।

तथागतं देवमनुस्सपूजितं, बुद्धं नमस्साम सुवत्थि होतु॥

१७.

 यानीध भूतानि समागतानि, भुम्मानि वा यानि व अन्तलिक्खे।

तथागतं देवमनुस्सपूजितं, धम्मं  नमस्साम सुवत्थि होतु॥

१८.

 यानीध  भूतानि समागतानि, भुम्मानि वा यानि व अन्तलिक्खे।

तथागतं देवमनुस्सपूजितं, सङ्घं नमस्साम सुवत्थि होतूति॥

रतनसुत्तं निट्ठितं।



७. तिरोकुट्टसुत्तं

१.

 तिरोकुट्टेसु  तिट्ठन्ति, सन्धिसिङ्घाटकेसु च।

द्वारबाहासु तिट्ठन्ति, आगन्त्वान सकं घरं॥

२.

 पहूते अन्‍नपानम्हि, खज्‍जभोज्‍जे उपट्ठिते।

न  तेसं कोचि सरति, सत्तानं कम्मपच्‍चया॥

३.

 एवं ददन्ति ञातीनं, ये होन्ति अनुकम्पका।

सुचिं पणीतं कालेन, कप्पियं पानभोजनं।

इदं वो ञातीनं होतु, सुखिता होन्तु ञातयो॥

४.

 ते च तत्थ समागन्त्वा, ञातिपेता समागता।

पहूते अन्‍नपानम्हि, सक्‍कच्‍चं अनुमोदरे॥

५.

 चिरं जीवन्तु नो ञाती, येसं हेतु लभामसे।

अम्हाकञ्‍च कता पूजा, दायका च अनिप्फला॥

६.

 न हि तत्थ कसि [कसी (सी॰)] अत्थि, गोरक्खेत्थ न विज्‍जति।

वणिज्‍जा तादिसी नत्थि, हिरञ्‍ञेन कयोकयं [कयाक्‍कयं (सी॰), कया कयं (स्या॰)]।

इतो दिन्‍नेन यापेन्ति, पेता कालङ्कता [कालकता (सी॰ स्या॰ कं॰)] तहिं॥

७.

 उन्‍नमे उदकं वुट्ठं, यथा निन्‍नं पवत्तति।

एवमेव इतो दिन्‍नं, पेतानं उपकप्पति॥

८.

 यथा वारिवहा पूरा, परिपूरेन्ति सागरं।

एवमेव इतो दिन्‍नं, पेतानं उपकप्पति॥

९.

 अदासि  मे अकासि मे, ञातिमित्ता [ञाति मित्तो (?)] सखा च मे।

पेतानं दक्खिणं दज्‍जा, पुब्बे कतमनुस्सरं॥

१०.

 न हि रुण्णं वा सोको वा, या चञ्‍ञा परिदेवना।

न तं पेतानमत्थाय, एवं तिट्ठन्ति ञातयो॥

११.

 अयञ्‍च खो दक्खिणा दिन्‍ना, सङ्घम्हि सुप्पतिट्ठिता।

दीघरत्तं  हितायस्स, ठानसो उपकप्पति॥

१२.

 सो ञातिधम्मो च अयं निदस्सितो, पेतान पूजा च कता उळारा।

बलञ्‍च भिक्खूनमनुप्पदिन्‍नं [… मनुप्पदिन्‍नवा (क॰)], तुम्हेहि पुञ्‍ञं पसुतं अनप्पकन्ति॥

तिरोकुट्टसुत्तं निट्ठितं।



८. निधिकण्डसुत्तं

१.

 निधिं  निधेति पुरिसो, गम्भीरे ओदकन्तिके।

अत्थे किच्‍चे समुप्पन्‍ने, अत्थाय मे भविस्सति॥

२.

 राजतो वा दुरुत्तस्स, चोरतो पीळितस्स वा।

इणस्स वा पमोक्खाय, दुब्भिक्खे आपदासु वा।

एतदत्थाय लोकस्मिं, निधि नाम निधीयति॥

३.

 तावस्सुनिहितो [ताव सुनिहितो (सी॰)] सन्तो, गम्भीरे ओदकन्तिके।

न सब्बो सब्बदा एव, तस्स तं उपकप्पति॥

४.

 निधि वा ठाना चवति, सञ्‍ञा वास्स विमुय्हति।

नागा वा अपनामेन्ति, यक्खा वापि हरन्ति नं॥

५.

 अप्पिया  वापि दायादा, उद्धरन्ति अपस्सतो।

यदा पुञ्‍ञक्खयो होति, सब्बमेतं विनस्सति॥

६.

 यस्स  दानेन सीलेन, संयमेन दमेन च।

निधी सुनिहितो होति, इत्थिया पुरिसस्स वा॥

७.

 चेतियम्हि  च सङ्घे वा, पुग्गले अतिथीसु वा।

मातरि पितरि चापि [वापि (स्या॰ कं॰)], अथो जेट्ठम्हि भातरि॥

८.

 एसो निधि सुनिहितो, अजेय्यो अनुगामिको।

पहाय गमनीयेसु, एतं आदाय गच्छति॥

९.

 असाधारणमञ्‍ञेसं, अचोराहरणो निधि।

कयिराथ धीरो पुञ्‍ञानि, यो निधि अनुगामिको॥

१०.

 एस देवमनुस्सानं, सब्बकामददो निधि।

यं यदेवाभिपत्थेन्ति, सब्बमेतेन लब्भति॥

११.

 सुवण्णता सुसरता, सुसण्ठाना सुरूपता [सुसण्ठानसुरूपता (सी॰), सुसण्ठानं सुरूपता (स्या॰ कं॰)]।

आधिपच्‍चपरिवारो, सब्बमेतेन लब्भति॥

१२.

 पदेसरज्‍जं इस्सरियं, चक्‍कवत्तिसुखं पियं।

देवरज्‍जम्पि दिब्बेसु, सब्बमेतेन लब्भति॥

१३.

 मानुस्सिका च सम्पत्ति, देवलोके च या रति।

या च निब्बानसम्पत्ति, सब्बमेतेन लब्भति॥

१४.

 मित्तसम्पदमागम्म, योनिसोव [योनिसो वे (सी॰), योनिसो चे (स्या॰), योनिसो च (?)] पयुञ्‍जतो।

विज्‍जा विमुत्ति वसीभावो, सब्बमेतेन लब्भति॥

१५.

 पटिसम्भिदा  विमोक्खा च, या च सावकपारमी।

पच्‍चेकबोधि बुद्धभूमि, सब्बमेतेन लब्भति॥

१६.

 एवं  महत्थिका एसा, यदिदं पुञ्‍ञसम्पदा।

तस्मा धीरा पसंसन्ति, पण्डिता कतपुञ्‍ञतन्ति॥

निधिकण्डसुत्तं निट्ठितं।



९. मेत्तसुत्तं

१.

 करणीयमत्थकुसलेन, यन्तसन्तं पदं अभिसमेच्‍च।

सक्‍को उजू च सुहुजू [सूजू (सी॰)] च, सुवचो चस्स मुदु अनतिमानी॥

२.

 सन्तुस्सको  च सुभरो च, अप्पकिच्‍चो च सल्‍लहुकवुत्ति।

सन्तिन्द्रियो च निपको च, अप्पगब्भो कुलेस्वननुगिद्धो॥

३.

 न च खुद्दमाचरे किञ्‍चि, येन विञ्‍ञू परे उपवदेय्युं।

सुखिनोव खेमिनो होन्तु, सब्बसत्ता [सब्बे सत्ता (सी॰ स्या॰)] भवन्तु सुखितत्ता॥

४.

 ये केचि पाणभूतत्थि, तसा वा थावरा वनवसेसा।

दीघा वा येव महन्ता [महन्त (?)], मज्झिमा रस्सका अणुकथूला॥

५.

 दिट्ठा वा येव अदिट्ठा [अदिट्ठ (?)], ये व [ये च (सी॰ स्या॰ कं॰ पी॰)] दूरे वसन्ति अविदूरे।

भूता व [वा (स्या॰ कं॰ पी॰ क॰)] सम्भवेसी व [वा (सी॰ स्या॰ कं॰ पी॰)], सब्बसत्ता भवन्तु सुखितत्ता॥

६.

 न परो परं निकुब्बेथ, नातिमञ्‍ञेथ कत्थचि न कञ्‍चि [नं कञ्‍चि (सी॰ पी॰), नं किञ्‍चि (स्या॰), न किञ्‍चि (क॰)]।

ब्यारोसना पटिघसञ्‍ञा, नाञ्‍ञमञ्‍ञस्स दुक्खमिच्छेय्य॥

७.

 माता  यथा नियं पुत्तमायुसा एकपुत्तमनुरक्खे।

एवम्पि सब्बभूतेसु, मानसं भावये अपरिमाणं॥

८.

 मेत्तञ्‍च  सब्बलोकस्मि, मानसं भावये अपरिमाणं।

उद्धं अधो च तिरियञ्‍च, असम्बाधं अवेरमसपत्तं॥

९.

 तिट्ठं चरं निसिन्‍नो व [वा (सी॰ स्या॰ कं॰ पी॰)], सयानो यावतास्स वितमिद्धो [विगतमिद्धो (बहूसु)]।

एतं सतिं अधिट्ठेय्य, ब्रह्ममेतं विहारमिधमाहु॥

१०.

 दिट्ठिञ्‍च  अनुपग्गम्म, सीलवा दस्सनेन सम्पन्‍नो।

कामेसु विनय [विनेय्य (सी॰)] गेधं, न हि जातुग्गब्भसेय्य पुन रेतीति॥

मेत्तसुत्तं निट्ठितं।


खुद्दकपाठपाळि निट्ठिता।